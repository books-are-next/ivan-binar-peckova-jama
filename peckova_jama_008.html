<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Cestou necestou">
    <meta name="apple-mobile-web-app-capable" content="yes">
    <title>Cestou necestou • Peckova jáma</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./peckova_jama_007.html">
    <link rel="next" href="./peckova_jama_009.html">
    <meta name="nb-order" content="4">
    <link rel="self" href="peckova_jama_008.html">
    <meta name="nb-identifier" content="binar-peckova-jama-eacbe5a">
    <meta name="nb-role" content="chapter">
  </head>
  <body data-nb-words="28162" data-nb-chars="174750" class="nb-role-chapter nb-custom-style">
    <nav role="doc-toc">
      <ul class="plain">
        <li><a href="peckova_jama_006.html">Bdělá pod Bezdězem</a></li>
        <li><a href="peckova_jama_007.html">Kuří Vody</a></li>
        <li><a href="peckova_jama_008.html">Cestou necestou</a></li>
        <li><a href="peckova_jama_009.html">Na stopě</a></li>
        <li><a href="peckova_jama_010.html">Dobrá rada</a></li>
        <li><a href="peckova_jama_011.html">Už…</a></li>
        <li><a href="peckova_jama_012.html">Pod Andělskými křídly</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./peckova_jama_007.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="15"><span class="idea" data-nb-ref-number="1" id="idea1" data-nb-words="2" data-nb-chars="15">Cestou necestou</span></h1>
        <h4 id="1" class="chunk" data-nb-ref-number="2" data-nb-words="1" data-nb-chars="1"><span class="idea" data-nb-ref-number="2" id="idea2" data-nb-words="1" data-nb-chars="1">1</span></h4>
        <p class="chunk" data-nb-ref-number="3" data-nb-words="150" data-nb-chars="966"><span class="idea" data-nb-ref-number="3" id="idea3" data-nb-words="150" data-nb-chars="966">Lada Niva byla velitelským vozidlem, protože v&nbsp;ní seděl velitel, to&nbsp;dá&nbsp;rozum. Ačkoli byl plukovník Kotulán v&nbsp;civilních šatech, byl velitelem, protože vojáka nedělá uniforma a&nbsp;velitele z&nbsp;vojáka nedělají frčky na&nbsp;náramenících. Velitele dělá z&nbsp;vojáka horoucí srdce, chladná hlava a&nbsp;pověření; schopnost velet a&nbsp;nést odpovědnost za&nbsp;důsledky, které velení způsobí. Velitel nemůže být bezbřehý, všechápavý liberál, který připouští diskusi o&nbsp;kdejaké bzdině, přesvědčený o&nbsp;tom, že&nbsp;každý má&nbsp;právo na&nbsp;vlastní názor, byť by&nbsp;byl sebepitomější nebo třeba až&nbsp;moc geniální. S&nbsp;takovou by&nbsp;se&nbsp;žádná válka nedala vést. Velitel musí mít vždycky pravdu, i&nbsp;kdyby ji&nbsp;neměl. Bezradný velitel je&nbsp;hotové neštěstí a&nbsp;smrtelné nebezpečí, takového je&nbsp;nejlépe se&nbsp;zbavit co&nbsp;nejdříve, než tou svou bezradností spáchá něco strašného, než fatálně selže a&nbsp;přivodí zkázu vojákům jemu svěřeným. Bezradným velitelem plukovník Kotulán nebyl, věděl si&nbsp;rady v&nbsp;každém okamžiku, v&nbsp;každé situaci. Jako třeba teď.</span></p>
        <p class="chunk" data-nb-ref-number="4" data-nb-words="2" data-nb-chars="17"><span class="idea" data-nb-ref-number="4" id="idea4" data-nb-words="2" data-nb-chars="17">„Vpřed!“ zavelel.</span></p>
        <p class="chunk" data-nb-ref-number="5" data-nb-words="67" data-nb-chars="388"><span class="idea" data-nb-ref-number="5" id="idea5" data-nb-words="67" data-nb-chars="388">Lada Niva se&nbsp;zvolna rozjela. Za&nbsp;ní&nbsp;červený gazík pizza do&nbsp;domu se&nbsp;zapřaženou červenou polní kuchyní, v&nbsp;jejíchž útrobách se&nbsp;ne­uvelebil kuchař Kulajda ani Jurajda, nýbrž cosi hrozivého, bez čeho se&nbsp;vedení žádné války neobejde. Za&nbsp;války se&nbsp;totiž, co&nbsp;si&nbsp;budeme povídat, střílí do&nbsp;lidí. Kdo nepochopí tento princip, ať&nbsp;se&nbsp;vrátí domů a&nbsp;neplete se&nbsp;mezi muže a&nbsp;ženu, kteří se&nbsp;rozhodli pro válku.</span></p>
        <blockquote class="chunk" data-nb-ref-number="6" data-nb-words="22" data-nb-chars="113">
          <p><span class="idea" data-nb-ref-number="6" id="idea6" data-nb-words="4" data-nb-chars="18">Vojáci z&nbsp;naší vsi,<br></span>
            <span class="idea" data-nb-ref-number="7" id="idea7" data-nb-words="3" data-nb-chars="19">nic neříkejte mámě,<br></span>
            <span class="idea" data-nb-ref-number="8" id="idea8" data-nb-words="4" data-nb-chars="19">řekněte jí, že&nbsp;jsem<br></span>
            <span class="idea" data-nb-ref-number="9" id="idea9" data-nb-words="3" data-nb-chars="21">v&nbsp;Holandsku zajatcem,<br></span>
            <span class="idea" data-nb-ref-number="10" id="idea10" data-nb-words="4" data-nb-chars="17">a&nbsp;můžete jí&nbsp;říct,<br></span>
            <span class="idea" data-nb-ref-number="11" id="idea11" data-nb-words="4" data-nb-chars="19">že&nbsp;nevrátím se&nbsp;víc.</span>
          </p>
        </blockquote>
        <p class="chunk" data-nb-ref-number="7" data-nb-words="133" data-nb-chars="829"><span class="idea" data-nb-ref-number="12" id="idea12" data-nb-words="133" data-nb-chars="829">Cestou kolem světa podél řeky přidala se&nbsp;ke&nbsp;mně ondatra. Kvetly hlohy a&nbsp;rozrazil rezekvítek, po&nbsp;pampeliškách zbylo bílé chmýří na&nbsp;dutých lodyhách. Hrabě Colloredo-Mansfeld roku 1905 přivezl z&nbsp;Ameriky deset párů ondater a&nbsp;vypustil je&nbsp;u&nbsp;Dobříše do&nbsp;rybníka:&nbsp;– Milujte se&nbsp;a&nbsp;množte se! Od&nbsp;té&nbsp;doby do&nbsp;dneška dobyly ondatry Evropu, celý Sovětský svaz a&nbsp;pronikly až&nbsp;do&nbsp;Číny. Některým se&nbsp;do&nbsp;výbojů nechtělo, zdomácněly u&nbsp;nás. Plavala v&nbsp;řece a&nbsp;já jsem podél řeky kráčel kolem světa. Podél řeky nelze zabloudit. Někdy byla rychlejší a&nbsp;počkala na&nbsp;mne, někdy jsem počkal já&nbsp;na&nbsp;ni, jindy jsme se&nbsp;pohybovali stejnou rychlostí. Někdy se&nbsp;ondatra ponořila a&nbsp;zase vynořila, nepravidelně, nepředvídatelně, jakoby nahodile. Táhli jsme spolu dobrou půlhodinku. Těžké uhodnout, co&nbsp;měla za&nbsp;lubem. Podstatnou roli tu&nbsp;možná sehrála oboustranná náklonnost.</span></p>
        <p class="chunk" data-nb-ref-number="8" data-nb-words="13" data-nb-chars="74"><span class="idea" data-nb-ref-number="13" id="idea13" data-nb-words="13" data-nb-chars="74">„Je to&nbsp;vaše myš?“ zeptal se&nbsp;mne udivený pěší cyklista s&nbsp;propíchnutou duší.</span></p>
        <p class="chunk" data-nb-ref-number="9" data-nb-words="25" data-nb-chars="143"><span class="idea" data-nb-ref-number="14" id="idea14" data-nb-words="25" data-nb-chars="143">„Ano. Bydlí u&nbsp;nás v&nbsp;koupelně, vytírá podlahu, umývá umyvadlo i&nbsp;vanu, čistí zanesené potrubí. Za&nbsp;odměnu ji&nbsp;beru na&nbsp;říční procházku. Má&nbsp;to&nbsp;ráda.“</span></p>
        <p class="chunk" data-nb-ref-number="10" data-nb-words="13" data-nb-chars="67"><span class="idea" data-nb-ref-number="15" id="idea15" data-nb-words="13" data-nb-chars="67">„Nebojíte se, že&nbsp;se&nbsp;potopí a&nbsp;nevyplave? Že&nbsp;se&nbsp;utopí? Že&nbsp;vám uteče?“</span></p>
        <p class="chunk" data-nb-ref-number="11" data-nb-words="9" data-nb-chars="41"><span class="idea" data-nb-ref-number="16" id="idea16" data-nb-words="9" data-nb-chars="41">„Kde že! Kde jinde by&nbsp;se&nbsp;měla tak dobře!“</span></p>
        <p class="chunk" data-nb-ref-number="12" data-nb-words="39" data-nb-chars="234"><span class="idea" data-nb-ref-number="17" id="idea17" data-nb-words="39" data-nb-chars="234">„Podivný úkaz,“ řekl cyklista, zavrtěl hlavou a&nbsp;pokračoval s&nbsp;kolem po&nbsp;boku. Po&nbsp;několika krocích se&nbsp;otočil, zavrtěl hlavou. Vrtěl jí&nbsp;celou cestu, přestal až&nbsp;doma u&nbsp;televize. V&nbsp;podvečer se&nbsp;ondatra opět ponořila a&nbsp;už nikdy se&nbsp;nevynořila.</span></p>
        <p class="chunk" data-nb-ref-number="13" data-nb-words="774" data-nb-chars="4296"><span class="idea" data-nb-ref-number="18" id="idea18" data-nb-words="774" data-nb-chars="4296">Myslíte, paňi, že&nbsp;vím něco nového? Nevím. A&nbsp;vědět bych měla, vždyť nového je&nbsp;vždycky něco, i&nbsp;když o&nbsp;tom nevíme. Že&nbsp;o&nbsp;tom nevíme, to&nbsp;je&nbsp;naše chyba. Měly jsme se&nbsp;zeptat. Jenže koho? Jak to, že&nbsp;to&nbsp;nikdo neví, když v&nbsp;Nuslích se&nbsp;vždycky hned všecko roznese. Tak vyjeli už&nbsp;konečně z&nbsp;těch Kuřích Vod, nebo nevy­jeli? Vysedávali tam celé dny v&nbsp;armě a&nbsp;pili alpu, představte si&nbsp;to, paňi, alpu francovku! Protože pivo došlo a&nbsp;jiné už&nbsp;tam nebylo, tak tu&nbsp;alpu pili jen tak, bez piva. A&nbsp;přitom mohli sednout do&nbsp;auta a&nbsp;přivézt si&nbsp;pár sudů něčeho lepšího, když byla armáda zrušena, a&nbsp;tím pádem přestal platit předpis, že&nbsp;v&nbsp;armě se&nbsp;smí čepovat jenom sedmička. Já&nbsp;už, paňi, ničemu nerozumím. Třeba už&nbsp;jsou na&nbsp;cestě… Ani ta&nbsp;Kotulánová v&nbsp;Holešovicích nic neví, a&nbsp;vědět by&nbsp;měla, když to&nbsp;má&nbsp;ten její na&nbsp;povel. Ta, jak jsem vám o&nbsp;ní říkala, jak se&nbsp;postarala o&nbsp;čtyři Balice, ta&nbsp;podnikatelka v&nbsp;podprsenkách. Ale v&nbsp;podprsenkách už&nbsp;nedělá, prý se&nbsp;to&nbsp;nevyplácí. Teď, jak je&nbsp;ta&nbsp;krize, nemají lidi na&nbsp;podprsenky pomyšlení, vrážejí peníze do&nbsp;trvalejších hodnot. Do&nbsp;zlata, diamantů a&nbsp;uměleckých předmětů. O&nbsp;ty umělecké předměty, paňi, nemá ta&nbsp;Kotulánová nouzi, dodává jí&nbsp;je&nbsp;jedna paní ze&nbsp;Žižkova. Žije sama, ale dochází za&nbsp;ní&nbsp;jeden starší, moc interesantní pán a&nbsp;s&nbsp;tím uměním jí&nbsp;pomáhá, především radou, někdy s&nbsp;ní zajede jedničkou až&nbsp;do&nbsp;Holešovic, když to&nbsp;má&nbsp;těžké. Toho pána zná jedna paní tady od&nbsp;nás z&nbsp;Nuslí, od&nbsp;které jsem se&nbsp;všechno dozvěděla u&nbsp;vozíčků v&nbsp;Bille. Tak ta&nbsp;paní, paňi, ze&nbsp;Žižkova se&nbsp;jmenuje Božena Navrátilová, nejspíš vdova nebo rozvedená. Nějaké peníze jí&nbsp;chodí poštou, ale moc toho nebude a&nbsp;kdoví odkud. Jinak by&nbsp;se&nbsp;nedávala na&nbsp;umění pro tu&nbsp;Kotulánovou, protože moc pěkně vyšívá, říkala, paňi, ta&nbsp;paní. Jeden steh jako druhý a&nbsp;umělecky. Začínala svérázem na&nbsp;ubrusy, ten pán, co&nbsp;za&nbsp;ní&nbsp;chodí na&nbsp;Žižkov na&nbsp;návštěvu, se&nbsp;jmenuje Blahoslav Blažejovský, velký sokol, po&nbsp;převratě vytáhl z&nbsp;truhly kroj z&nbsp;naftalínu a&nbsp;teď vždycky postává v&nbsp;čamaře, s&nbsp;pérem na&nbsp;čepici v&nbsp;pozoru u&nbsp;pomníků hned vedle pana prezidenta, když se&nbsp;kladou věnce na&nbsp;památku obětem. Tak ten, co&nbsp;bývá vidět v&nbsp;televizi po&nbsp;pravé straně, trochu shrbený, s&nbsp;bílým knírem a&nbsp;v&nbsp;holínkách, tak to&nbsp;je&nbsp;on. Tak s&nbsp;tím svérázem už&nbsp;to&nbsp;nešlo na&nbsp;odbyt, ani Japonci už&nbsp;ho&nbsp;nechtěli, svéráz na&nbsp;ubruse, to&nbsp;moc umělecky nevypadá, když je&nbsp;ta&nbsp;krize, a&nbsp;tak jí&nbsp;ten sokol Blahoslav Blažejovský poradil, ať&nbsp;vyšívá Monu Lízu, co&nbsp;se&nbsp;potutelně usmívá, od&nbsp;Mistra Lenarda da&nbsp;Viče, jak je&nbsp;o&nbsp;něm taková knížka od&nbsp;toho, honem, jaksemenuje, mám to&nbsp;na&nbsp;jazyku, no&nbsp;to&nbsp;je&nbsp;jedno. A&nbsp;taky toho s&nbsp;těma ušima odstávajícíma, France Kavku, spisovatele, protože je&nbsp;zdejší světoznámý rodák a&nbsp;jde dobře na&nbsp;odbyt, protože ho&nbsp;znají i&nbsp;Němci a&nbsp;Taliáni, protože psal německy a&nbsp;skončil myslím v&nbsp;koncentráku, chudák, protože byl Žid, i&nbsp;když nepsal židovsky, ale myslím německy. Tak toho taky, má&nbsp;ho&nbsp;vyšitého jako živého. A&nbsp;ten Blažejovský jí&nbsp;to&nbsp;pomáhá vozit do&nbsp;tržnice, protože, paňi, umění není nic lehkého. Taky má&nbsp;dvě dcery provdané za&nbsp;jednoho šejka, představte si, paňi, obě dvě mají stejného manžela, a&nbsp;to nejsou samy, má&nbsp;jich prý ten jejich ještě dva tucty manželek. Ale proč vám to, paňi, celé vykládám: Ona má&nbsp;ta&nbsp;paní Boženka ze&nbsp;Žižkova ještě syna, Oldřich se&nbsp;jmenuje, pěkný mládenec, slušný, vždycky hezky pozdraví a&nbsp;boty mívá vyleštěné. Tak ten si&nbsp;namluvil nějakou Annu Dušičkovou, studuje na&nbsp;učitelku, ale je&nbsp;to&nbsp;pěkná potvora, to&nbsp;byste, paňi, do&nbsp;ní&nbsp;neřekla, taková útlá blondýnečka a&nbsp;má prý poměr s&nbsp;celým horolezeckým oddílem ve&nbsp;Vrátné dolině kdesi na&nbsp;Slovensku. Chudák kluk se&nbsp;z&nbsp;toho skoro pomátl a&nbsp;dal se&nbsp;kvůli ní&nbsp;na&nbsp;vojnu. A&nbsp;jsem u&nbsp;toho, proč vám to, paňi, celé vykládám. Dal se&nbsp;na&nbsp;vojnu k&nbsp;tomu Kotulánovi, co&nbsp;ta&nbsp;jeho žena se&nbsp;postarala o&nbsp;Weinbergerovy holky a&nbsp;co prodává umění od&nbsp;té&nbsp;paní Boženky Navrátilové ze&nbsp;Žižkova v&nbsp;holešovické tržnici, jak je&nbsp;tam s&nbsp;ním ten profesor Weinberger od&nbsp;nás z&nbsp;Nuslí i&nbsp;ten konceptualista Pytlíček taky z&nbsp;Nuslí, jak vyhlásili válku Sovětskému svazu a&nbsp;teď na&nbsp;něj táhnou, a&nbsp;my nevíme, jestli už&nbsp;se&nbsp;hnuli z&nbsp;Kuřích Vod, nebo nehnuli. Jak je&nbsp;ten svět, paňi, malý! A&nbsp;tak mě&nbsp;napadlo, že&nbsp;by&nbsp;to&nbsp;ta&nbsp;umělkyně, co&nbsp;vyšívá obrazy a&nbsp;má tam syna, ta&nbsp;paní Boženka Navrátilová, mohla vědět, když tam toho syna má, z&nbsp;první ruky. A&nbsp;tak jsem se&nbsp;za&nbsp;ní&nbsp;vydala na&nbsp;Žižkov, ale nebyla doma. Jestli ona nebyla u&nbsp;toho Blažejovského, ani bych se&nbsp;nedivila. Blahoslav se&nbsp;jmenuje křestním jménem.</span></p>
        <p class="chunk" data-nb-ref-number="14" data-nb-words="90" data-nb-chars="476"><span class="idea" data-nb-ref-number="19" id="idea19" data-nb-words="90" data-nb-chars="476">Už&nbsp;dlouho tu&nbsp;nebyla zmínka o&nbsp;Peckově jámě, jako bychom na&nbsp;ni&nbsp;zapomněli. Jako by&nbsp;ji&nbsp;Pecka nechal v&nbsp;Kuřích Vodách a&nbsp;vydal se&nbsp;na&nbsp;Sovětský svaz bez ní. Byla by&nbsp;to&nbsp;pošetilost.&nbsp;– Když se&nbsp;o&nbsp;něčem nemluví, jako by&nbsp;to&nbsp;nebylo. Jenže ono to&nbsp;je. A&nbsp;čeká na&nbsp;svůj okamžik. Jakmile příhodný okamžik nastane, vyjukne to&nbsp;a&nbsp;všichni se&nbsp;budeme divit. Se&nbsp;svou jámou si&nbsp;Pecka může dělat, co&nbsp;chce. Melodie Podpolanská už&nbsp;z&nbsp;ní vylezla, už&nbsp;nemá zapotřebí bydlet v&nbsp;jámě. Vždyť se&nbsp;táhne na&nbsp;Sovětský svaz!</span></p>
        <p class="chunk" data-nb-ref-number="15" data-nb-words="114" data-nb-chars="683"><span class="idea" data-nb-ref-number="20" id="idea20" data-nb-words="114" data-nb-chars="683">V&nbsp;podvečer obě nenápadná vozidla zastavila v&nbsp;Priekope u&nbsp;Hrušky na&nbsp;parkovišti pod hruškou u&nbsp;krčmy s&nbsp;neotřelým názvem KRČMA. Aspoň si&nbsp;ji&nbsp;žádný z&nbsp;priekopských neplete s&nbsp;jinou krčmou. Ostatně žádná jiná krčma široko daleko není. Když občan Priekopy řekne, že&nbsp;jde do&nbsp;krčmy, je&nbsp;každému jasné, kam jde, a&nbsp;nakonec se&nbsp;všichni sejdou v&nbsp;krčmě. Ale jen muži, ženy do&nbsp;krčmy nechodí, protože se&nbsp;to&nbsp;nehodí. V&nbsp;krčmě je&nbsp;dobře; je&nbsp;tam teplo a&nbsp;mají pivo, víno i&nbsp;borovičku, taky vám ohřejí klobásku a&nbsp;ukrojí chleba, kydnou hořčice, kolik chcete, prodají cigarety, žvýkačky Pedro a&nbsp;čokoládovou tyčinku Maryna. Cukroví zbylo z&nbsp;dávných časů, kdy tu&nbsp;vládli komunisti, priekopským chalanům sladké moc nejede.</span></p>
        <p class="chunk" data-nb-ref-number="16" data-nb-words="101" data-nb-chars="669"><span class="idea" data-nb-ref-number="21" id="idea21" data-nb-words="101" data-nb-chars="669">Ne&nbsp;nadarmo se&nbsp;obec jmenuje Priekopa u&nbsp;Hrušky, nachází se&nbsp;v&nbsp;protáhlé prohlubni připomínající obrovský příkop, po&nbsp;jehož dně se&nbsp;táhne silnička bez patníků lemovaná domky s&nbsp;pestrou omítkou, předzahrádkami posázenými zeleninou a&nbsp;kvítím, s&nbsp;plechovými ploty a&nbsp;bránami natřenými rozmanitými barvami jako úly v&nbsp;dobách, kdy se&nbsp;předpokládalo, že&nbsp;se&nbsp;včely orientují podle barev. Zde však barvy zlepšují orientaci mužům při hledání domova, když se&nbsp;vracejí z&nbsp;krčmy. A&nbsp;hruška u&nbsp;krčmy obci vévodí, převyšuje i&nbsp;věž přikrčeného dřevěného kostelíka, spíš kapličky. Větve má&nbsp;hustě propletené, obsypané malými hruštičkami, z&nbsp;nichž krčmář pálí silnou kořalku. Načerno, jak jinak než načerno.</span></p>
        <p class="chunk" data-nb-ref-number="17" data-nb-words="136" data-nb-chars="936"><span class="idea" data-nb-ref-number="22" id="idea22" data-nb-words="136" data-nb-chars="936">Utajení vojáci vystoupili a&nbsp;protahovali si&nbsp;údy ztuhlé sezením. Některým trvalo vystupování poněkud déle: nadrotmistr Prkénko na&nbsp;zadní lavičce gazíku pizza do&nbsp;domu pracoval notnou chvíli na&nbsp;svém zevnějšku. Jediný byl ve&nbsp;vojenské uniformě a&nbsp;měl potřebu reprezentovat zrušenou armádu nejen přísně vojenským vystupováním, ale také vyleštěností bot, správně uvázanou kravatou a&nbsp;zapnutostí všech zapnutelných knoflíků. Vždyť jeden nezapnutý knoflíček u&nbsp;košile může způsobit porážku celé armády. Nadrotmistr Prkénko vystoupil z&nbsp;gazíku a&nbsp;slunce, které se&nbsp;zrovna chystalo sadať za&nbsp;vysokú horu, ještě jednou vykouklo, aby si&nbsp;prohlédlo nadrot­mistra v&nbsp;uniformě a&nbsp;ozářilo jeho nablýskané distinkce. Prkénko se&nbsp;ve&nbsp;sluneční záři zaskvěl nebývalým třpytem. V&nbsp;tu chvíli se&nbsp;parkoviště u&nbsp;krčmy zaplnilo parobky usmrkanými i&nbsp;neusmrkanými, menšími i&nbsp;většími, s&nbsp;poklopci na&nbsp;úrovni kolen, jak to&nbsp;má&nbsp;být. Ruce vztahovali k&nbsp;Prkénku a&nbsp;loudili jazykem příbuzným:</span></p>
        <p class="chunk" data-nb-ref-number="18" data-nb-words="11" data-nb-chars="58"><span class="idea" data-nb-ref-number="23" id="idea23" data-nb-words="11" data-nb-chars="58">„Ujo, daj oznak! Ujo, daj oznak! Ujo, daj… Daj, daj, daj…“</span></p>
        <p class="chunk" data-nb-ref-number="19" data-nb-words="19" data-nb-chars="129"><span class="idea" data-nb-ref-number="24" id="idea24" data-nb-words="19" data-nb-chars="129">„Nedám, nedám, potřebuji sám,“ odmítal Prkénko. Jak by&nbsp;jeho uniforma vypadala, kdyby distinkce rozdal klukům z&nbsp;Priekopy u&nbsp;Hrušky?</span></p>
        <p class="chunk" data-nb-ref-number="20" data-nb-words="78" data-nb-chars="511"><span class="idea" data-nb-ref-number="25" id="idea25" data-nb-words="78" data-nb-chars="511">„Ujo, daj! Ujo, daj,“ volali parobci, vztahovali ruce a&nbsp;začali mu&nbsp;uniformu oškubávat jak vánoční stromeček po&nbsp;Třech králích. Aspoň blýskavý knoflík se&nbsp;zkříženými kudlami, když ne&nbsp;hvězdičku z&nbsp;nárameníků. Největšímu a&nbsp;nejsilnějšímu z&nbsp;parobků se&nbsp;podařilo urvat Prkénku z&nbsp;čepice lva s&nbsp;dvěma ocasy a&nbsp;vyplazeným jazykem. Když se&nbsp;oškubaný staršina vymanil z&nbsp;chtivých ruček, utajovaný voj plukovníka Kotulána už&nbsp;pil v&nbsp;krčmě první pivo s&nbsp;první borovičkou. Ale chyběl tu&nbsp;ještě jeden voják: praporčice Melodie Podpolanská.</span></p>
        <p class="chunk" data-nb-ref-number="21" data-nb-words="28" data-nb-chars="162"><span class="idea" data-nb-ref-number="26" id="idea26" data-nb-words="28" data-nb-chars="162">Parobci s&nbsp;lupem ztratili o&nbsp;oloupaného Prkénka zájem, chvíli si&nbsp;prohlíželi obě vozidla, víc než Lada Niva je&nbsp;zaujala pizza do&nbsp;domu. Rozběhli se&nbsp;po&nbsp;dědině a&nbsp;volali:</span></p>
        <p class="chunk" data-nb-ref-number="22" data-nb-words="11" data-nb-chars="64"><span class="idea" data-nb-ref-number="27" id="idea27" data-nb-words="11" data-nb-chars="64">„Pica prijela do&nbsp;Priekopy! Pica je&nbsp;pri krčme! Pica! Pica! Pica!“</span></p>
        <p class="chunk" data-nb-ref-number="23" data-nb-words="86" data-nb-chars="553"><span class="idea" data-nb-ref-number="28" id="idea28" data-nb-words="86" data-nb-chars="553">Chalani, otcové a&nbsp;starší bratři parobků, když zaslechli tuto zprávu, nemeškali, odložili kosy, kladiva, pluhy, opratě, propisovací tužky, computery a&nbsp;kalkulačky i&nbsp;hasičskou stříkačku, umyli si&nbsp;ruce, oprášili prach z&nbsp;oděvů, nasadili na&nbsp;hlavu klobouky nebo čepice a&nbsp;honem do&nbsp;krčmy. Mysleli si, že&nbsp;parobci zapomněli vyslovit háček nad souhláskou a&nbsp;chtěli to&nbsp;vidět na&nbsp;vlastní oči. Když se&nbsp;blížili ke&nbsp;krčmě, z&nbsp;Lady Nivy zrovna vystupovala zpožděná Melodie. Musela se&nbsp;upravit, než vystoupila z&nbsp;vozu, a&nbsp;to dámě chvilku trvá. Déle než nadrotmistrovi v&nbsp;uniformě.</span></p>
        <p class="chunk" data-nb-ref-number="24" data-nb-words="97" data-nb-chars="630"><span class="idea" data-nb-ref-number="29" id="idea29" data-nb-words="97" data-nb-chars="630">Melodie Podpolanská! Vamp, hvězda jasná, paprsek světla, maják v&nbsp;rozbouřeném moři. Už&nbsp;jsme zapomněli? Už&nbsp;nám zevšedněla? Ano, už&nbsp;jsme jí&nbsp;přivykli. Připadá nám, že&nbsp;Melodie Podpolanská je&nbsp;čímsi samozřejmým, každodenním, když patří do&nbsp;týmu, když je&nbsp;to&nbsp;náš parťák, bojová družka, s&nbsp;níž rozdrtíme Sovětský svaz. V&nbsp;šatech z&nbsp;temně rudého sametu pošitých blýskavými flitry, s&nbsp;dekoltáží napovídající slast všech slastí, s&nbsp;rudým vlasem a&nbsp;rety ještě rudějšími&nbsp;– jako by&nbsp;si&nbsp;lokla nacezené krve podtatranských panen&nbsp;–, ve&nbsp;zlatých střevíčkách vystoupila z&nbsp;vozu a&nbsp;rázným rozmachem za&nbsp;sebou zabouchla. Chalani zkoprněli. Chalani strnuli. Boha mu!</span></p>
        <p class="chunk" data-nb-ref-number="25" data-nb-words="64" data-nb-chars="407"><span class="idea" data-nb-ref-number="30" id="idea30" data-nb-words="64" data-nb-chars="407">V&nbsp;krčmě u&nbsp;dlouhého stolu seděla armáda maskovaná civilními šaty; ani oškubaný nadrotmistr Prkénko už&nbsp;se&nbsp;neblyštěl po&nbsp;vojensku. Vojáci pili pivo Smädný mních z&nbsp;Velkého Šariša a&nbsp;čekali, až&nbsp;se&nbsp;ohřejí klobásky, tlumenými hlasy rokovali o&nbsp;dalším postupu. Uvolnili Melodii místo a&nbsp;přišoupli k&nbsp;ní Smädného mnícha se&nbsp;spadlou pěnou; čekal na&nbsp;ni&nbsp;už&nbsp;hodně dlouho. Velitel Kotulán rozložil po&nbsp;stole vojenskou speciálku.</span></p>
        <p class="chunk" data-nb-ref-number="26" data-nb-words="14" data-nb-chars="90"><span class="idea" data-nb-ref-number="31" id="idea31" data-nb-words="14" data-nb-chars="90">„Tady za&nbsp;lesíkem je&nbsp;Rusko. Jen co&nbsp;překročíme tenhle potok. Hranice vede jeho prostředkem.“</span></p>
        <p class="chunk" data-nb-ref-number="27" data-nb-words="9" data-nb-chars="68"><span class="idea" data-nb-ref-number="32" id="idea32" data-nb-words="9" data-nb-chars="68">„Jaképak Rusko,“ namítl profesor Weinberger. „Vždyť je&nbsp;to&nbsp;Ukrajina.“</span></p>
        <p class="chunk" data-nb-ref-number="28" data-nb-words="10" data-nb-chars="63"><span class="idea" data-nb-ref-number="33" id="idea33" data-nb-words="10" data-nb-chars="63">„A&nbsp;není to&nbsp;náhodou Podkarpatská Rus?“ vmísil se&nbsp;kuchař Jurajda.</span></p>
        <p class="chunk" data-nb-ref-number="29" data-nb-words="13" data-nb-chars="106"><span class="idea" data-nb-ref-number="34" id="idea34" data-nb-words="13" data-nb-chars="106">„Není. Je&nbsp;to&nbsp;Zakarpatská Ukrajina,“ upřesnil starší lejtěnant Tatjan Tatjanovič Stěnolezyn, čestný člověk.</span></p>
        <p class="chunk" data-nb-ref-number="30" data-nb-words="20" data-nb-chars="130"><span class="idea" data-nb-ref-number="35" id="idea35" data-nb-words="20" data-nb-chars="130">„Zakarpatská?“ podivil se&nbsp;Longin Pecka, oči měl zapíchnuté do&nbsp;mapy. „Vždyť Karpaty jsou až&nbsp;za&nbsp;ní. Není to&nbsp;Předkarpatská Ukrajina?“</span></p>
        <p class="chunk" data-nb-ref-number="31" data-nb-words="20" data-nb-chars="139"><span class="idea" data-nb-ref-number="36" id="idea36" data-nb-words="20" data-nb-chars="139">„Jak se&nbsp;to&nbsp;vezme, záleží na&nbsp;úhlu pohledu. Pro nás je&nbsp;Předkarpatská, tam pro ty&nbsp;Zakarpatská,“ rozpatlával komplikovaný profesor Wein­berger.</span></p>
        <p class="chunk" data-nb-ref-number="32" data-nb-words="27" data-nb-chars="172"><span class="idea" data-nb-ref-number="37" id="idea37" data-nb-words="27" data-nb-chars="172">„Jisté je, že&nbsp;tenhle kusanec leží pod Karpaty,“ vmísil se&nbsp;vojín Navrátil, „a&nbsp;žijí tam Rusíni, to&nbsp;je&nbsp;taky jisté. Já&nbsp;bych navrhoval Podkarpatské Rusínsko. Kvůli korektnosti.“</span></p>
        <p class="chunk" data-nb-ref-number="33" data-nb-words="31" data-nb-chars="175"><span class="idea" data-nb-ref-number="38" id="idea38" data-nb-words="31" data-nb-chars="175">„Když se&nbsp;něco nějak jmenuje, tak na&nbsp;to&nbsp;můžeme mít tisíc názorů, můžeme mít dva tisíce připomínek a&nbsp;co je&nbsp;nám to&nbsp;platné. Na&nbsp;mapě je&nbsp;Zakarpatská Ukrajina,“ uzavřel spor velitel.</span></p>
        <p class="chunk" data-nb-ref-number="34" data-nb-words="79" data-nb-chars="504"><span class="idea" data-nb-ref-number="39" id="idea39" data-nb-words="79" data-nb-chars="504">„Jisté je, že&nbsp;to&nbsp;tu&nbsp;po&nbsp;druhé světové válce zhabal Sovětský svaz. A&nbsp;po železniční trati, která je&nbsp;někde poblíž, ano, tady ji&nbsp;vidíme,“ ukázal prstem na&nbsp;mapě profesor Weinberger, „s největší pravděpodobností projel vlak, ve&nbsp;kterém mohl sedět geniální cukrář, publicista, vlastenec a&nbsp;myslitel Christian Immanuel Kepke-Kapkawski z&nbsp;Vídně na&nbsp;cestě za&nbsp;poznáním. Mám o&nbsp;tom písemné svědectví z&nbsp;jeho vlastní ruky,“ dodal přesvědčivě. Ale my&nbsp;víme, že&nbsp;je&nbsp;to&nbsp;pouhá domněnka chabě doložená nejasným zápisem v&nbsp;zápisníku.</span></p>
        <p class="chunk" data-nb-ref-number="35" data-nb-words="20" data-nb-chars="138"><span class="idea" data-nb-ref-number="40" id="idea40" data-nb-words="20" data-nb-chars="138">„Musíme být navýsost opatrní, už&nbsp;zítra vstoupíme na&nbsp;horkou půdu,“ řekl plukovník Kotulán ustaraně. Vždyť nesl odpovědnost za&nbsp;celou armádu.</span></p>
        <p class="chunk" data-nb-ref-number="36" data-nb-words="85" data-nb-chars="548"><span class="idea" data-nb-ref-number="41" id="idea41" data-nb-words="85" data-nb-chars="548">Už&nbsp;tu&nbsp;byl krčmář s&nbsp;klobáskami. Byly znamenité, domácí&nbsp;– beran s&nbsp;prasetem v&nbsp;jednom společenství. Vojska se&nbsp;jim věnovala s&nbsp;takovým zaujetím, že&nbsp;ani nepostřehla, jak se&nbsp;krčma plnila, až&nbsp;se&nbsp;zaplnila priekopskými chalany. Upírali chtivé pohledy na&nbsp;úžasnou Melodii Podpolanskou, jemně pocákanou šťávou z&nbsp;klobásky. A&nbsp;už tu&nbsp;byl krčmář s&nbsp;obrovským tácem velkých boroviček; poskládal je&nbsp;před Melodii a&nbsp;vzápětí byl s&nbsp;ještě větším tácem plným čokoládových tyčinek Maryna. Jiné sladkosti nevedli. Nic velkolepějšího se&nbsp;na&nbsp;počest dámy v&nbsp;Priekope nemohlo odehrát.</span></p>
        <p class="chunk" data-nb-ref-number="37" data-nb-words="159" data-nb-chars="1040"><span class="idea" data-nb-ref-number="42" id="idea42" data-nb-words="159" data-nb-chars="1040">Potěšená Melodie se&nbsp;usmála na&nbsp;všechny nové ctitele, o&nbsp;vteřinku déle její oči spočinuly na&nbsp;urostlém hrobníkovi, zkoprnělém tak, že&nbsp;zapomněl odložit lopatu. Svíral násadu, až&nbsp;mu&nbsp;prsty zbělely. Melodie odsunula talíř se&nbsp;zbytkem hořčice po&nbsp;klobásce a&nbsp;sáhla po&nbsp;jedné z&nbsp;davu boroviček. Pozvedla ji&nbsp;až&nbsp;nad hlavu a&nbsp;připila všem přítomným. Ozvalo se&nbsp;pochvalné zamručení a&nbsp;bouřlivý potlesk. Také krčmář odložil půllitry s&nbsp;čerstvě načepovaným Smädným mníchem a&nbsp;přidal se&nbsp;k&nbsp;potlesku. Vojska tiše seděla a&nbsp;udiveně hleděla, co&nbsp;se&nbsp;to&nbsp;tu&nbsp;děje. Jako by&nbsp;se&nbsp;k&nbsp;čemusi schylovalo. Melodie sáhla po&nbsp;čokoládové tyčince a&nbsp;začala Marynu svlékat. Nejdřív natrhla papírový obal a&nbsp;vysunula tyčinku v&nbsp;blýskavém staniolu. Pomaloučku, polehoučku odhalovala staniol, krčma ani nedutala, bylo slyšet pavouky, jak soukají sítě. Chalani zírali, jako by&nbsp;očekávali cosi osudového. Melodie zasunula část obnažené čokolády mezi rty, mezi zuby… Chalani zařičeli nadšením. Hrobník zbledl, lopata mu&nbsp;vypadla z&nbsp;rukou. Opět nastalo ticho, oči všech upřené na&nbsp;ústa Melodie Podpolanské.</span></p>
        <p class="chunk" data-nb-ref-number="38" data-nb-words="51" data-nb-chars="328"><span class="idea" data-nb-ref-number="43" id="idea43" data-nb-words="51" data-nb-chars="328">„Já myslím, vojska, že&nbsp;ty&nbsp;borovičky zbůhdarma větrají,“ zahlaholil do&nbsp;ticha oškubaný Prkénko a&nbsp;sáhl po&nbsp;jedné z&nbsp;vrchovatých sklenek. Kývl na&nbsp;ostatní, aby si&nbsp;taky vzali. Přidal se&nbsp;jen Pytlíček, ostatní vojáci se&nbsp;nepřidali. Vždyť nebyly jejich, byla to&nbsp;pocta priekopských chalanů krásné Melodii! Napětí vyplnilo krčmu až&nbsp;ke&nbsp;stropu.</span></p>
        <p class="chunk" data-nb-ref-number="39" data-nb-words="28" data-nb-chars="156"><span class="idea" data-nb-ref-number="44" id="idea44" data-nb-words="28" data-nb-chars="156">„Tak na&nbsp;zdraví!“ zahlaholil Prkénko. „Ať nám stojí ve&nbsp;dne v&nbsp;noci! Na&nbsp;zdar našeho tažení!“ Vypil sklenku naráz a&nbsp;sahal po&nbsp;další, vždyť jich tam bylo habaděj.</span></p>
        <p class="chunk" data-nb-ref-number="40" data-nb-words="119" data-nb-chars="709"><span class="idea" data-nb-ref-number="45" id="idea45" data-nb-words="119" data-nb-chars="709">V&nbsp;ten okamžik povstal velitel priekopských hasičů, odložil přílbu i&nbsp;sekerku, přistoupil k&nbsp;Prkénku a&nbsp;dal mu&nbsp;facku. Takovou, až&nbsp;se&nbsp;nadrotmistrova hlava otočila od&nbsp;okna ke&nbsp;dveřím, brigadýrka upadla na&nbsp;podlahu a&nbsp;zakutálela se&nbsp;pod stůl. Kotulán vyskočil zpoza stolu&nbsp;– přece nenechá bít svého staršinu&nbsp;– a&nbsp;ubalil hasiči pěstí do&nbsp;nosu. Vyřinula se&nbsp;krev a&nbsp;to nevěstí nic dobrého. Krev bývá spouštěčem velkých událostí. Pacifistu Navrátila napadlo, že&nbsp;by&nbsp;se&nbsp;měl ponořit pod stůl, vycouvat z&nbsp;krčmy a&nbsp;zacouvat do&nbsp;Peckovy jámy. Než se&nbsp;stačil přikrčit, přilítla další facka a&nbsp;přilepila se&nbsp;mu&nbsp;na&nbsp;tvář. Jako křesťan by&nbsp;měl nastavit druhou, ale nenastavil. To&nbsp;tak! Přeci se&nbsp;nenechá fackovat. Po&nbsp;hlavě se&nbsp;vrhl do&nbsp;víru pranice.</span></p>
        <p class="chunk" data-nb-ref-number="41" data-nb-words="53" data-nb-chars="331"><span class="idea" data-nb-ref-number="46" id="idea46" data-nb-words="53" data-nb-chars="331">„Huráá! Výborně!“ jásal konceptualista Pytlíček, sáhl do&nbsp;kapsy pro fotoaparát Fujifilm a&nbsp;začal dokumentovat. Až&nbsp;bude po&nbsp;všem, obarví fotografie namodro a&nbsp;narůžovo, obrázky pečlivě uschová a&nbsp;po válce je&nbsp;v&nbsp;nuselské noře uloží do&nbsp;láhví od&nbsp;okurek. Ty&nbsp;pak vystaví a&nbsp;tím se&nbsp;proslaví… Pozor, Pytlíčku, jen abys nebyl mezi prvními padlými!</span></p>
        <p class="chunk" data-nb-ref-number="42" data-nb-words="158" data-nb-chars="940"><span class="idea" data-nb-ref-number="47" id="idea47" data-nb-words="158" data-nb-chars="940">A&nbsp;bylo to&nbsp;tu. Longinovi se&nbsp;ještě podařilo špitnout Melodii, kam dal jámu, aby se&nbsp;v&nbsp;ní schovala. Určitě to, co&nbsp;se&nbsp;tu&nbsp;odehraje, nebude vhodné pro dámu. Zpočátku do&nbsp;sebe bušili jednotlivci z&nbsp;obou táborů, pak do&nbsp;sebe začaly bušit oba tábory jako celky, a&nbsp;když kdosi rozbil půllitrem zářivku na&nbsp;stropě, bojovali ve&nbsp;tmě všichni proti všem: naši s&nbsp;jejich, jejich s&nbsp;našimi, naši s&nbsp;našimi, jejich s&nbsp;jejich, všecko rovno. Sklo se&nbsp;tříštilo, dřevo praskalo, kov zvonil a&nbsp;řinčel, textilie se&nbsp;trhaly, krev vytékala a&nbsp;hned se&nbsp;srážela… Byl to&nbsp;velkolepý boj! První bitva ve&nbsp;válce se&nbsp;Sovětským svazem. Do&nbsp;dějin vstoupí jako bitva o&nbsp;Priekopu, i&nbsp;přestože Priekopa u&nbsp;Hrušky nemá se&nbsp;Sovětským svazem nic společného a&nbsp;formálně mu&nbsp;nikdy nepatřila. Jenže někde se&nbsp;začít musí. Nejmenovaným rozhodčím se&nbsp;stal krčmář, i&nbsp;když byl priekopským občanem. Jako živnostník mající užitek z&nbsp;každého hosta byl osobou víceméně nestrannou. Měl píšťalku a&nbsp;krčmu zdědil po&nbsp;předcích.</span></p>
        <p class="chunk" data-nb-ref-number="43" data-nb-words="79" data-nb-chars="472"><span class="idea" data-nb-ref-number="48" id="idea48" data-nb-words="79" data-nb-chars="472">Boj skončil za&nbsp;úsvitu. Kdo dal poslední ránu, nebylo možné zjistit. Jisté však je, že&nbsp;padla a&nbsp;kohouti začali kokrhat. Když si&nbsp;manželky přišly před polednem do&nbsp;krčmy pro manžely, matky pro syny a&nbsp;sestry pro bratry, nalezly padlé bojovníky obou vojů na&nbsp;podlaze v&nbsp;tratolišti rozlitého piva, borovičky a&nbsp;zaschlé krve. Všichni dýchali a&nbsp;dech jim smrděl pivem, kořalkou a&nbsp;zvratky. Takovéto manžely, syny a&nbsp;bratry lépe nechat v&nbsp;krčmě a&nbsp;odejít domů k&nbsp;dětem, drůbeži a&nbsp;televizorům.</span></p>
        <p class="chunk" data-nb-ref-number="44" data-nb-words="36" data-nb-chars="221"><span class="idea" data-nb-ref-number="49" id="idea49" data-nb-words="36" data-nb-chars="221">První se&nbsp;probral krčmář. I&nbsp;přesto, že&nbsp;byl nestranný rozhodčí, cosi potmě schytal. Namontoval novou zářivku a&nbsp;rozsvítil, protože byl už&nbsp;zas večer. Bojovníci obou front se&nbsp;zvolna zvedali, do&nbsp;dalšího boje se&nbsp;jim už&nbsp;nechtělo.</span></p>
        <p class="chunk" data-nb-ref-number="45" data-nb-words="5" data-nb-chars="33"><span class="idea" data-nb-ref-number="50" id="idea50" data-nb-words="5" data-nb-chars="33">„Kdo vyhrál?“ zeptal se&nbsp;starosta.</span></p>
        <p class="chunk" data-nb-ref-number="46" data-nb-words="7" data-nb-chars="41"><span class="idea" data-nb-ref-number="51" id="idea51" data-nb-words="7" data-nb-chars="41">„Všeci,“ řekl krčmář a&nbsp;dál to&nbsp;nerozváděl.</span></p>
        <p class="chunk" data-nb-ref-number="47" data-nb-words="38" data-nb-chars="264"><span class="idea" data-nb-ref-number="52" id="idea52" data-nb-words="38" data-nb-chars="264">Všichni se&nbsp;zaradovali. Povstali ze&nbsp;země a&nbsp;posadili se&nbsp;ke&nbsp;stolům. Konceptualista Pytlíček ostrouhal kolečka, fotoaparát Fujifilm utrpěl v&nbsp;boji závažná zranění a&nbsp;vypověděl službu. Je&nbsp;to&nbsp;škoda, protože v&nbsp;mediální době bitva nezdokumentovaná jako by&nbsp;nebyla vybojována.</span></p>
        <p class="chunk" data-nb-ref-number="48" data-nb-words="35" data-nb-chars="240"><span class="idea" data-nb-ref-number="53" id="idea53" data-nb-words="35" data-nb-chars="240">Bojovníci obojího vojska srazili stoly a&nbsp;dali si&nbsp;Smädného mnícha, v&nbsp;boji vyprahne. Krčmář postavil na&nbsp;stůl pět litrovek načerno vypále­né hruškovice a&nbsp;tak byla uzavřena mírová dohoda mezi armá­dou plukovníka Kotulána a&nbsp;priekopskými chalany.</span></p>
        <p class="chunk" data-nb-ref-number="49" data-nb-words="4" data-nb-chars="24"><span class="idea" data-nb-ref-number="54" id="idea54" data-nb-words="4" data-nb-chars="24"><em>Priekopa u&nbsp;Hrušky, úterý</em></span></p>
        <p class="chunk" data-nb-ref-number="50" data-nb-words="3" data-nb-chars="20"><span class="idea" data-nb-ref-number="55" id="idea55" data-nb-words="3" data-nb-chars="20">Milá Aničko Dušičko!</span></p>
        <p class="chunk" data-nb-ref-number="51" data-nb-words="125" data-nb-chars="647"><span class="idea" data-nb-ref-number="56" id="idea56" data-nb-words="125" data-nb-chars="647">Vím, že&nbsp;mě&nbsp;to&nbsp;nesmí mrzet, i&nbsp;když mě&nbsp;to&nbsp;rmoutí, ale Ty&nbsp;za&nbsp;to&nbsp;nemůžeš, že&nbsp;jsem se&nbsp;nedočkal Tvé odpovědi na&nbsp;dopis, vždyť jsem ji&nbsp;ani nečekal. Jak bys mi&nbsp;mohla psát, když nevíš, kde jsem, když jsme v&nbsp;pohybu, když jsme už&nbsp;vytáhli z&nbsp;Kuřích Vod a&nbsp;míříme na&nbsp;východ, na&nbsp;východ, na&nbsp;východ… Je&nbsp;to&nbsp;velká škoda, ale musíme se&nbsp;smířit s&nbsp;tím, že&nbsp;nemám adresu, na&nbsp;kterou bys mi&nbsp;mohla napsat, a&nbsp;že ji&nbsp;asi sotvakdy budu mít, protože se&nbsp;pohybujeme a&nbsp;já nevím, jestli budeme už&nbsp;zítra v&nbsp;Užhorodu nebo kde vlastně, protože nemáme pevný plán ani žádný rozvrh hodin, protože jsme ve&nbsp;válce. Myslím, že&nbsp;ani náš velitel plk.&nbsp;K. neví, kam se&nbsp;zítra vrtneme, nemluvě o&nbsp;pozítří.</span></p>
        <p class="chunk" data-nb-ref-number="52" data-nb-words="78" data-nb-chars="466"><span class="idea" data-nb-ref-number="57" id="idea57" data-nb-words="78" data-nb-chars="466">Nejprve musíme najít, co&nbsp;hledáme, a&nbsp;nevíme, kde se&nbsp;to&nbsp;schovává a&nbsp;jestli na&nbsp;jednom místě, nebo co&nbsp;vlastně. Včera jsme vybojovali první velkou bitvu v&nbsp;obci Priekopa u&nbsp;Hrušky, na&nbsp;hranici, a&nbsp;myslím, že&nbsp;jsme ji&nbsp;neprohráli. Bolí mě&nbsp;hlava a&nbsp;monokl mám na&nbsp;levém oku. Taky levá hýždě není v&nbsp;pořádku, musím sedět na&nbsp;pravé, ale nemysli, že&nbsp;si&nbsp;naříkám. Ostatní spolubojovníci nedopadli lépe. Zítra bychom mohli překročit hranici schengenského prostoru, a&nbsp;to by&nbsp;mohlo přituhnout.</span></p>
        <p class="chunk" data-nb-ref-number="53" data-nb-words="29" data-nb-chars="181"><span class="idea" data-nb-ref-number="58" id="idea58" data-nb-words="29" data-nb-chars="181">Píšu Ti, Aničko, znaven bojem, ale veselé mysli, v&nbsp;komůrce nad lokálem krčmy a&nbsp;vůbec se&nbsp;nenechám rušit burácivým zpěvem vítězů, kteří ve&nbsp;výčepu pijou místní hruškovici, tuze silnou.</span></p>
        <p class="chunk" data-nb-ref-number="54" data-nb-words="29" data-nb-chars="149"><span class="idea" data-nb-ref-number="59" id="idea59" data-nb-words="29" data-nb-chars="149">Je&nbsp;mi&nbsp;po&nbsp;Tobě smutno, ale co&nbsp;se&nbsp;dá&nbsp;dělat. Jak rád bych s&nbsp;Tebou trhal devatero kvítí a&nbsp;naslouchal cvrčkům a&nbsp;skřivánkům na&nbsp;prosluněné louce u&nbsp;nás doma.</span></p>
        <p class="chunk" data-nb-ref-number="55" data-nb-words="5" data-nb-chars="28"><em><span class="idea" data-nb-ref-number="60" id="idea60" data-nb-words="4" data-nb-chars="21">Líbá Tě&nbsp;Tvůj milující<br></span>
<span class="idea" data-nb-ref-number="61" id="idea61" data-nb-words="1" data-nb-chars="7">Oldřich</span></em></p>
        <p class="chunk" data-nb-ref-number="56" data-nb-words="40" data-nb-chars="259"><span class="idea" data-nb-ref-number="62" id="idea62" data-nb-words="40" data-nb-chars="259">Kam se&nbsp;poděla Melodie Podpolanská, věděl jenom Longin Pecka. Kam se&nbsp;však poděl místní hrobník? On&nbsp;jediný z&nbsp;krčmy zmizel, jenom lopata tu&nbsp;po&nbsp;něm zůstala. Oba tábory popíjely hruškovici pospolu. Plukovník Kotulán povstal, zacinkal na&nbsp;sklenici, aby zjednal klid.</span></p>
        <p class="chunk" data-nb-ref-number="57" data-nb-words="56" data-nb-chars="340"><span class="idea" data-nb-ref-number="63" id="idea63" data-nb-words="56" data-nb-chars="340">„Přátelé! Děkuji vám, že&nbsp;jsme se&nbsp;ctí vybojovali první bitvu. A&nbsp;že jsme bojovali s&nbsp;důstojným a&nbsp;čestným protivníkem, kterého nemůžeme nazvat nepřítelem, i&nbsp;když jsme od&nbsp;nich schytali hezkých pár facek. Však jsme jim je&nbsp;vrátili, takže jsme si&nbsp;kvit. Našim novým přátelům děkuji za&nbsp;chrabrost, odolnost a&nbsp;férové vedení boje. A&nbsp;za kořalku. Nazdar!“</span></p>
        <p class="chunk" data-nb-ref-number="58" data-nb-words="18" data-nb-chars="109"><span class="idea" data-nb-ref-number="64" id="idea64" data-nb-words="18" data-nb-chars="109">Na&nbsp;to&nbsp;se&nbsp;napili hruškovice vypálené z&nbsp;hrušek hrušky, která dala obci Priekopa u&nbsp;Hrušky notný kus pojmenování.</span></p>
        <p class="chunk" data-nb-ref-number="59" data-nb-words="23" data-nb-chars="148"><span class="idea" data-nb-ref-number="65" id="idea65" data-nb-words="23" data-nb-chars="148">„Kam to&nbsp;vlastně táhnete?“ zeptal se&nbsp;priekopský starosta. Kotulán a&nbsp;jeho vojáci mlčeli, přece nebudou v&nbsp;krčmě vytrubovat, že&nbsp;táhnou na&nbsp;Sovětský svaz.</span></p>
        <p class="chunk" data-nb-ref-number="60" data-nb-words="13" data-nb-chars="78"><span class="idea" data-nb-ref-number="66" id="idea66" data-nb-words="13" data-nb-chars="78">„Na Sovětský svaz. Vždyť s&nbsp;ním vedeme válku,“ vyhrkl po&nbsp;chvíli mlčení Prkénko.</span></p>
        <p class="chunk" data-nb-ref-number="61" data-nb-words="6" data-nb-chars="43"><span class="idea" data-nb-ref-number="67" id="idea67" data-nb-words="6" data-nb-chars="43">„Jak na&nbsp;Sovětský svaz…,“ nechápal starosta.</span></p>
        <p class="chunk" data-nb-ref-number="62" data-nb-words="13" data-nb-chars="79"><span class="idea" data-nb-ref-number="68" id="idea68" data-nb-words="13" data-nb-chars="79">„Na jaký Sovětský svaz?“ zeptal se&nbsp;velitel hasičů. „Vždyť už&nbsp;nikde žádný není.“</span></p>
        <p class="chunk" data-nb-ref-number="63" data-nb-words="13" data-nb-chars="82"><span class="idea" data-nb-ref-number="69" id="idea69" data-nb-words="13" data-nb-chars="82">„Není?“ zvolal Prkénko. „Jak to, že&nbsp;není, když mu&nbsp;kapitán Kotulán vyhlásil válku!“</span></p>
        <p class="chunk" data-nb-ref-number="64" data-nb-words="26" data-nb-chars="148"><span class="idea" data-nb-ref-number="70" id="idea70" data-nb-words="26" data-nb-chars="148">„Plukovník Kotulán,“ opravil ho&nbsp;Kotulán a&nbsp;bylo to&nbsp;venku. „Ty jedno pitomé Prkénko, měl bych z&nbsp;tebe naštípat třísky na&nbsp;podpal a&nbsp;spálit tě&nbsp;v&nbsp;kamnech!“</span></p>
        <p class="chunk" data-nb-ref-number="65" data-nb-words="9" data-nb-chars="53"><span class="idea" data-nb-ref-number="71" id="idea71" data-nb-words="9" data-nb-chars="53">„Nebij ho, zbitý je&nbsp;už&nbsp;dost,“ přimlouval se&nbsp;starosta.</span></p>
        <p class="chunk" data-nb-ref-number="66" data-nb-words="25" data-nb-chars="140"><span class="idea" data-nb-ref-number="72" id="idea72" data-nb-words="25" data-nb-chars="140">„Stejně by&nbsp;mu&nbsp;to&nbsp;nepomohlo,“ mávl rukou Kotulán a&nbsp;napil se&nbsp;hruškovice. Byla mocná. „S&nbsp;tím blbem nic nenadělám. Je&nbsp;náš, musíme si&nbsp;ho&nbsp;nechat.“</span></p>
        <p class="chunk" data-nb-ref-number="67" data-nb-words="20" data-nb-chars="120"><span class="idea" data-nb-ref-number="73" id="idea73" data-nb-words="20" data-nb-chars="120">„Ale Sovětský svaz doopravdy neexistuje,“ řekl velitel hasičů. „Měli jsme ho&nbsp;za&nbsp;humny a&nbsp;teď je&nbsp;tam místo něho Ukrajina.“</span></p>
        <p class="chunk" data-nb-ref-number="68" data-nb-words="18" data-nb-chars="111"><span class="idea" data-nb-ref-number="74" id="idea74" data-nb-words="18" data-nb-chars="111">„To není tak jisté,“ namítl starosta. „Když naň ho&nbsp;táhnou takoví chlapi, nějaký snad ještě bude. Aspoň zbytky…“</span></p>
        <p class="chunk" data-nb-ref-number="69" data-nb-words="8" data-nb-chars="50"><span class="idea" data-nb-ref-number="75" id="idea75" data-nb-words="8" data-nb-chars="50">„Ale kde? Kde ho&nbsp;máte?“ pochyboval velitel hasičů.</span></p>
        <p class="chunk" data-nb-ref-number="70" data-nb-words="12" data-nb-chars="92"><span class="idea" data-nb-ref-number="76" id="idea76" data-nb-words="12" data-nb-chars="92">„To kdybychom věděli,“ připustil plukovník Kotulán. „Musíme ho&nbsp;vypátrat, obklíčit a&nbsp;zničit.“</span></p>
        <p class="chunk" data-nb-ref-number="71" data-nb-words="6" data-nb-chars="27"><span class="idea" data-nb-ref-number="77" id="idea77" data-nb-words="6" data-nb-chars="27">„A&nbsp;kde na&nbsp;to&nbsp;vezmete lidi?“</span></p>
        <p class="chunk" data-nb-ref-number="72" data-nb-words="10" data-nb-chars="58"><span class="idea" data-nb-ref-number="78" id="idea78" data-nb-words="10" data-nb-chars="58">„Lidi nejsou, ale co&nbsp;mám dělat? Víc chlapů jsem nesehnal.“</span></p>
        <p class="chunk" data-nb-ref-number="73" data-nb-words="46" data-nb-chars="241"><span class="idea" data-nb-ref-number="79" id="idea79" data-nb-words="46" data-nb-chars="241">„O&nbsp;to nejde, lidí by&nbsp;bylo dost, ale nechce se&nbsp;jim, v&nbsp;tom to&nbsp;vězí. Nejradši by&nbsp;seděli v&nbsp;krčmě, lili do&nbsp;sebe pivo a&nbsp;čekali na&nbsp;pošťačku, až&nbsp;jim donese podporu. Ale udělat kus pořádné práce pro obecné blaho, to&nbsp;je&nbsp;ani nehne,“ hořekoval starosta.</span></p>
        <p class="chunk" data-nb-ref-number="74" data-nb-words="23" data-nb-chars="131"><span class="idea" data-nb-ref-number="80" id="idea80" data-nb-words="23" data-nb-chars="131">„Tož zas tak špatné to&nbsp;není, starosto. Když hoří, přijdou všeci, i&nbsp;nehasiči. Hasí aj&nbsp;ti, co&nbsp;jim noha chybí,“ namítl velitel hasičů.</span></p>
        <p class="chunk" data-nb-ref-number="75" data-nb-words="9" data-nb-chars="42"><span class="idea" data-nb-ref-number="81" id="idea81" data-nb-words="9" data-nb-chars="42">„Ale to&nbsp;už&nbsp;musí mít pořádný fojer u&nbsp;riti!“</span></p>
        <p class="chunk" data-nb-ref-number="76" data-nb-words="85" data-nb-chars="548"><span class="idea" data-nb-ref-number="82" id="idea82" data-nb-words="85" data-nb-chars="548">Zatímco starosta s&nbsp;velitelem hasičů vedli spor o&nbsp;užitečnost prostého občana, lid obou spřátelených národů lámal do&nbsp;sebe krčmářovu kořalku statečněji, než kdyby nebyla zadarmo. A&nbsp;přes kořalku docházelo ke&nbsp;sbratření.&nbsp;– Priekopští chalani uvažovali, jestli by&nbsp;nebylo dobré přidat se&nbsp;k&nbsp;vojskům plukovníka Kotulána a&nbsp;táhnout s&nbsp;nimi na&nbsp;Sovětský svaz. Vždyť s&nbsp;ním také měli neblahé zkušenosti a&nbsp;nevyřízené účty. Vždyť i&nbsp;Priekopu u&nbsp;Hrušky okupovala Sovětská armáda. Také priekopští občané museli milovat SSSR povinnou láskou ve&nbsp;škole, v&nbsp;Pionýru a&nbsp;na vojně.</span></p>
        <p class="chunk" data-nb-ref-number="77" data-nb-words="6" data-nb-chars="40"><span class="idea" data-nb-ref-number="83" id="idea83" data-nb-words="6" data-nb-chars="40">„Berete?“ zeptal se&nbsp;jeden statný chalan.</span></p>
        <p class="chunk" data-nb-ref-number="78" data-nb-words="1" data-nb-chars="5"><span class="idea" data-nb-ref-number="84" id="idea84" data-nb-words="1" data-nb-chars="5">„Co?“</span></p>
        <p class="chunk" data-nb-ref-number="79" data-nb-words="16" data-nb-chars="95"><span class="idea" data-nb-ref-number="85" id="idea85" data-nb-words="16" data-nb-chars="95">„Jestli berete do&nbsp;vojska. Já&nbsp;mám péešku a&nbsp;hodnost četaře u&nbsp;spojařů ještě za&nbsp;komunistů. Berete?“</span></p>
        <p class="chunk" data-nb-ref-number="80" data-nb-words="10" data-nb-chars="74"><span class="idea" data-nb-ref-number="86" id="idea86" data-nb-words="10" data-nb-chars="74">„Bereme, co&nbsp;bychom nebrali, četaře spojaře vždycky,“ zaradoval se&nbsp;Kotulán.</span></p>
        <p class="chunk" data-nb-ref-number="81" data-nb-words="3" data-nb-chars="20"><span class="idea" data-nb-ref-number="87" id="idea87" data-nb-words="3" data-nb-chars="20">„Berete aji bigoše?“</span></p>
        <p class="chunk" data-nb-ref-number="82" data-nb-words="4" data-nb-chars="26"><span class="idea" data-nb-ref-number="88" id="idea88" data-nb-words="4" data-nb-chars="26">„Bereme jak smrt. Všecko.“</span></p>
        <p class="chunk" data-nb-ref-number="83" data-nb-words="3" data-nb-chars="15"><span class="idea" data-nb-ref-number="89" id="idea89" data-nb-words="3" data-nb-chars="15">„Tož mě&nbsp;vemte!“</span></p>
        <p class="chunk" data-nb-ref-number="84" data-nb-words="8" data-nb-chars="35"><span class="idea" data-nb-ref-number="90" id="idea90" data-nb-words="8" data-nb-chars="35">„Aj mne. Aj&nbsp;mne! Mě&nbsp;taky, mě&nbsp;taky…“</span></p>
        <p class="chunk" data-nb-ref-number="85" data-nb-words="46" data-nb-chars="274"><span class="idea" data-nb-ref-number="91" id="idea91" data-nb-words="46" data-nb-chars="274">Netrvalo ani dvě štamprle a&nbsp;všichni chalani z&nbsp;Priekopy se&nbsp;přihlásili do&nbsp;armády plukovníka Kotulána. Potáhnou s&nbsp;nimi na&nbsp;Sovětský svaz. S&nbsp;dopravou si&nbsp;starosti nedělali, Laco Naozaj zapřáhne vlečku za&nbsp;traktor, a&nbsp;když si&nbsp;tam dají otepi slámy, bude se&nbsp;jim sedět jako v&nbsp;pokojíčku.</span></p>
        <p class="chunk" data-nb-ref-number="86" data-nb-words="10" data-nb-chars="59"><span class="idea" data-nb-ref-number="92" id="idea92" data-nb-words="10" data-nb-chars="59">„Tak zítra v&nbsp;deset, chalani, přesně, na&nbsp;žádného se&nbsp;nečeká!“</span></p>
        <p class="chunk" data-nb-ref-number="87" data-nb-words="78" data-nb-chars="485"><span class="idea" data-nb-ref-number="93" id="idea93" data-nb-words="78" data-nb-chars="485">Ve&nbsp;chvílích bezradnosti, když nevím kudy kam, když se&nbsp;předčasně probudím a&nbsp;chvátám studenou nocí, ťapkám bosý po&nbsp;vychladlé podlaze, abych zabránil inkontinenci, propadám panice. Naštěstí se&nbsp;mi&nbsp;pokaždé podařilo zabránit nejhoršímu. Mohou se&nbsp;přihodit i&nbsp;horší věci. Vracím se&nbsp;zčásti uklidněn, jenže bezradnost se&nbsp;nedá vymočit. Vracím se&nbsp;do&nbsp;tepla, a&nbsp;přesto nevím kudy kam. Vím jen, že&nbsp;úkryt pod dekou není řešení, že&nbsp;budu muset zas, ještě za&nbsp;tmy vyklouznout z&nbsp;pelíšku a&nbsp;pokračovat v&nbsp;cestě.</span></p>
        <p class="chunk" data-nb-ref-number="88" data-nb-words="58" data-nb-chars="307"><span class="idea" data-nb-ref-number="94" id="idea94" data-nb-words="58" data-nb-chars="307">Měl bych se&nbsp;nalodit, na&nbsp;cestě kolem světa se&nbsp;moři nevyhnu. Ledaže bych to&nbsp;vzdal, vždyť mě&nbsp;nikdo nenutí, nikdo to&nbsp;po&nbsp;mně nechce. Ale já&nbsp;to&nbsp;nevzdám. Kdybych se&nbsp;z&nbsp;toho vyvlékl, co&nbsp;by&nbsp;pak ze&nbsp;mne zbylo? Cesta kolem světa by&nbsp;ztratila smysl. Já&nbsp;bych neměl smysl. Přece si&nbsp;nenechám uplavat loď, už&nbsp;houká v&nbsp;přístavu.</span></p>
        <p class="chunk" data-nb-ref-number="89" data-nb-words="32" data-nb-chars="184"><span class="idea" data-nb-ref-number="95" id="idea95" data-nb-words="32" data-nb-chars="184">Stojím rozkročený na&nbsp;rozhoupané palubě, jsem Kryštof Kolumbus a&nbsp;nevím, kdy už&nbsp;bude ta&nbsp;Indie… Krčím se&nbsp;v&nbsp;teplé jeskyňce pod peřinou jak plšík v&nbsp;prázdné makovici a&nbsp;nevím, jak to&nbsp;dopadne.</span></p>
        <p class="chunk" data-nb-ref-number="90" data-nb-words="717" data-nb-chars="3990"><span class="idea" data-nb-ref-number="96" id="idea96" data-nb-words="717" data-nb-chars="3990">Poslouchejte, paňi, co&nbsp;jsem se&nbsp;dozvěděla od&nbsp;jedné paní ve&nbsp;frontě na&nbsp;kupon městské hromadné dopravy. Teď se&nbsp;to&nbsp;zapisuje rovnou do&nbsp;takové červené karty, co&nbsp;ji&nbsp;má&nbsp;mít každý, ale nic v&nbsp;ní není vidět, jenom ten kontrolor má&nbsp;takovou jako čtečku, a&nbsp;když vás nachytá, že&nbsp;to&nbsp;tam nemáte, tak vám dá&nbsp;pokutu, ale vy&nbsp;nevíte, jestli to&nbsp;tam máte, nebo nemáte, když zapomenete a&nbsp;nemůžete si&nbsp;to&nbsp;přečíst, protože vy&nbsp;tu&nbsp;čtečku nemáte. Tak prý už&nbsp;vyjeli, jenže ta&nbsp;paní, paňi, nevěděla, kterým směrem. Já&nbsp;bych řekla, že&nbsp;na&nbsp;východ. To&nbsp;dá&nbsp;zdravý rozum přece, když táhnou do&nbsp;boje se&nbsp;Sovětským svazem, nepotáhnou na&nbsp;západ nebo na&nbsp;jih jako ty&nbsp;vlaštovky. Já&nbsp;nejsem žádná drbna, jak by&nbsp;si&nbsp;někdo mohl myslet. Mě&nbsp;zajímají lidi, kteří mají nějakou souvislost s&nbsp;Nuslemi, ani se&nbsp;tu&nbsp;nemuseli narodit, jako třeba ty&nbsp;čtyři slečny z&nbsp;Bali, vždyť tu&nbsp;pobývaly s&nbsp;profesorem Weinbergerem V&nbsp;Horkách nejmíň dva roky a&nbsp;to je&nbsp;tak akorát, aby Nuslemi načichly, aby se&nbsp;do&nbsp;nich Nusle obtiskly a&nbsp;už v&nbsp;nich natrvalo zůstaly. Nic bych za&nbsp;to&nbsp;nedala, že&nbsp;tu&nbsp;mají pořád ještě trvalé bydliště, i&nbsp;když jsou trvale v&nbsp;Holešovicích, v&nbsp;tom jejich St.&nbsp;Pauli hned naproti přístavu. Vypadají moc dobře, akorát že&nbsp;já&nbsp;mezi nimi nedokážu rozlišit, která je&nbsp;která, jako by&nbsp;byly z&nbsp;jednoho vrhu. Občas přijde některá do&nbsp;V&nbsp;Horkách zalít kytky. Moc fajnové mladé dámy to&nbsp;jsou, jen aby je&nbsp;nepotkalo něco špatného, aby vtom St.&nbsp;Pauli nenatrefily na&nbsp;nějakého gaunera nebo aby nechytly nějakou nemoc. Ale ona už&nbsp;si&nbsp;to&nbsp;ta&nbsp;podnikatelka Kotulánová ohlídá, je&nbsp;to&nbsp;tuze energická dáma, žádné ořezávátko, jak se&nbsp;říká. Ale co&nbsp;jsem to&nbsp;chtěla, paňi, ano, o&nbsp;tom Pytlíčkovi, jak je&nbsp;s&nbsp;tím Weinbergerem u&nbsp;toho Kotulána, jak teď táhnou na&nbsp;Sovětský svaz, tak ten je&nbsp;pravý Nuselák křtěný Botičem. Jeho dědeček, ne, pradědeček to&nbsp;byl, bojoval za&nbsp;císaře pána, nejdřív v&nbsp;Rusku a&nbsp;potom na&nbsp;Piavě, co&nbsp;jich tam padlo… Kdyby se&nbsp;dal k&nbsp;legiím, mohl dostat od&nbsp;Masaryka trafiku. Ale oni se&nbsp;nejmenovali Pytlíčkovi, kdežepak by&nbsp;se&nbsp;někdo takhle jmenoval, to&nbsp;až&nbsp;ten nejmladší, ale i&nbsp;ten je&nbsp;po&nbsp;správnosti Vorel, ten konceptualista, aby byl něco extra, aby se&nbsp;lišil, když dělá ty&nbsp;koncepty a&nbsp;číhá na&nbsp;lidi pod Nuselským mostem. Taková nóbl rodina! Ten od&nbsp;Piavy, pradědeček, byl krupař Vorel, moc mu&nbsp;to&nbsp;nešlo, hodně prokouřil v&nbsp;pěnovce, a&nbsp;taky, krupařství na&nbsp;Malé Straně! Když se&nbsp;zavedl v&nbsp;Nuslích a&nbsp;pěnovku přerazil o&nbsp;kandelábr, hned se&nbsp;postavil na&nbsp;nohy a&nbsp;prodával kroupy ve&nbsp;velkém. Tak ten měl syna Josefa, Pytlíčkova dědečka. Toho Vorla, však víte, paňi. Utekl od&nbsp;krupařství k&nbsp;divadlu, nejdřív kočoval a&nbsp;pak to&nbsp;dotáhl až&nbsp;do&nbsp;Národního. A&nbsp;ještě dál, až&nbsp;do&nbsp;kina, ale to&nbsp;už, paňi, víte, každý zná Josefa Vorla, národního umělce a&nbsp;nositele Řádu práce, s&nbsp;baňatým nosem od&nbsp;kořalky, tak to&nbsp;je&nbsp;Pytlíčkův dědeček. Místo aby se&nbsp;takovým jménem pyšnil, kdepak, to&nbsp;je&nbsp;z&nbsp;něho radši Pytlíček. A&nbsp;syn toho národního nositele Jan Vorel, Pytlíčkův otec, ten nechal studií na&nbsp;technice a&nbsp;pustil se&nbsp;do&nbsp;básniček. Pak začal šťourat do&nbsp;režimu, a&nbsp;když přišli Rusáci, tak měl po&nbsp;básničkách, jenže on&nbsp;šťourat nepřestal, tak ho&nbsp;dali do&nbsp;kotelny v&nbsp;hotelu Mira ve&nbsp;Vlastislavově ulici, tam si&nbsp;mohl psát ty&nbsp;svoje básničky a&nbsp;házet je&nbsp;rovnou do&nbsp;kotle. Nakonec ho&nbsp;stejně zavřeli. Však z&nbsp;něj hned po&nbsp;převratu byl poslanec. Ale ne&nbsp;dlouho, jenom jednou, než tam udělali v&nbsp;parlamentu pořádek. Teď je&nbsp;v&nbsp;penzi na&nbsp;Libeňském ostrově, má&nbsp;tam zahrádku s&nbsp;chatičkou, dělá rybízové víno a&nbsp;rýpe se&nbsp;v&nbsp;záhonech. A&nbsp;co mu, paňi, chybí? Jenom ten kluk… Než by&nbsp;mu&nbsp;poryl záhon a&nbsp;byl pyšný na&nbsp;svoji rodinu, dá&nbsp;si&nbsp;jméno Pytlíček! A&nbsp;zmizí kdesi, kdoví kde! Táhne si&nbsp;s&nbsp;Kotulánem do&nbsp;války a&nbsp;nikdo neví, kam dotáhli a&nbsp;kam dotáhnou, a&nbsp;jestli se&nbsp;vůbec vrátí, a&nbsp;když se&nbsp;vrátí, jestli mu&nbsp;nebude chybět nějaký ten úd. Ani Kotulánová nic neví, šikovně jsem se&nbsp;jí&nbsp;vyptávala, ale copak se&nbsp;z&nbsp;ní dá&nbsp;něco vytáhnout? Já&nbsp;mám takový dojem, paňi, že&nbsp;tu&nbsp;Kotulánovou ten Kotulán přestal úplně zajímat, že&nbsp;si&nbsp;hledí jenom těch svých kšeftů. Ona má&nbsp;v&nbsp;hlavě jiné věci, ta&nbsp;žádného Kotulána nepotřebuje.&nbsp;– Tak já&nbsp;nevím, paňi, jak to&nbsp;všechno zjistit. Ale já&nbsp;to&nbsp;zjistím, paňi, na&nbsp;to&nbsp;vemte jed.</span></p>
        <p class="chunk" data-nb-ref-number="91" data-nb-words="23" data-nb-chars="142"><span class="idea" data-nb-ref-number="97" id="idea97" data-nb-words="23" data-nb-chars="142">V&nbsp;devět hodin dopoledne usedlo osm mužů včetně plukovníka Kotulána ke&nbsp;stolu v&nbsp;priekopské krčmě. Čekali na&nbsp;klobásky, než vyrazí na&nbsp;další cestu.</span></p>
        <p class="chunk" data-nb-ref-number="92" data-nb-words="11" data-nb-chars="64"><span class="idea" data-nb-ref-number="98" id="idea98" data-nb-words="11" data-nb-chars="64">„Nechybí nám tu&nbsp;někdo?“ zeptal se&nbsp;velitel. „Nemá nás být devět?“</span></p>
        <p class="chunk" data-nb-ref-number="93" data-nb-words="22" data-nb-chars="126"><span class="idea" data-nb-ref-number="99" id="idea99" data-nb-words="22" data-nb-chars="126">„Já bych ještě počkal,“ řekl Longin Pecka, zvedl se&nbsp;od&nbsp;stolu a&nbsp;zamířil ven, přešel parkoviště a&nbsp;zmizel za&nbsp;křovím u&nbsp;parkoviště.</span></p>
        <p class="chunk" data-nb-ref-number="94" data-nb-words="10" data-nb-chars="73"><span class="idea" data-nb-ref-number="100" id="idea100" data-nb-words="10" data-nb-chars="73">„Taky priekopští chalani slíbili, že&nbsp;potáhnou s&nbsp;námi,“ připomněl Prkénko.</span></p>
        <p class="chunk" data-nb-ref-number="95" data-nb-words="19" data-nb-chars="113"><span class="idea" data-nb-ref-number="101" id="idea101" data-nb-words="19" data-nb-chars="113">„Řeklo se&nbsp;v&nbsp;deset, tak ve&nbsp;čtvrt na&nbsp;jedenáct. Však nám ten Sovětský svaz neuteče,“ mávl rukou profesor Weinberger.</span></p>
        <p class="chunk" data-nb-ref-number="96" data-nb-words="18" data-nb-chars="119"><span class="idea" data-nb-ref-number="102" id="idea102" data-nb-words="18" data-nb-chars="119">„Kdybych já&nbsp;byl velitel, zarazil bych prdy každému, kdo se&nbsp;o&nbsp;minutu opozdí,“ prohlásil Prkénko. „Jenže nejsem velitel…“</span></p>
        <p class="chunk" data-nb-ref-number="97" data-nb-words="59" data-nb-chars="398"><span class="idea" data-nb-ref-number="103" id="idea103" data-nb-words="59" data-nb-chars="398">Planou debatu ukončily klobásky a&nbsp;Smädný mních. Kořalku velitel zakázal. Nemohou na&nbsp;Sovětský svaz opilí. Longinovi klobáska nevystydla, ve&nbsp;křoví se&nbsp;nezdržel dlouho, hned byl zpátky. Krčmář musel ohřát další klobásku a&nbsp;načepovat dalšího Smädného mnícha pro Melodii. Měla rozmazanou rtěnku a&nbsp;na šatech jí&nbsp;chybělo několik flitrů, trochu se&nbsp;jí&nbsp;podlamovaly nohy, přesto se&nbsp;usmívala jako nasycená upírka.</span></p>
        <p class="chunk" data-nb-ref-number="98" data-nb-words="17" data-nb-chars="100"><span class="idea" data-nb-ref-number="104" id="idea104" data-nb-words="17" data-nb-chars="100">„Lidi, já&nbsp;mám hlad!“ zahalekala ve&nbsp;dveřích, sáhla Oldřichovi do&nbsp;talíře a&nbsp;ukousla si&nbsp;z&nbsp;jeho klobásky.</span></p>
        <p class="chunk" data-nb-ref-number="99" data-nb-words="15" data-nb-chars="91"><span class="idea" data-nb-ref-number="105" id="idea105" data-nb-words="15" data-nb-chars="91">„Nechceš Marynu?“ nabídl jí&nbsp;Oldřich. Přišel by&nbsp;nerad o&nbsp;celou klobásu, byl po&nbsp;boji vyhládlý.</span></p>
        <p class="chunk" data-nb-ref-number="100" data-nb-words="15" data-nb-chars="123"><span class="idea" data-nb-ref-number="106" id="idea106" data-nb-words="15" data-nb-chars="123">„Marýna, Marýna, Marýna…,“ zapěla Melodie a&nbsp;předvedla několik znavených tanečních poskoků. Musela prožít cosi ohromujícího.</span></p>
        <p class="chunk" data-nb-ref-number="101" data-nb-words="23" data-nb-chars="126"><span class="idea" data-nb-ref-number="107" id="idea107" data-nb-words="23" data-nb-chars="126">A&nbsp;už to&nbsp;bylo tady! Dveře se&nbsp;polehoučku pootevřely… Na&nbsp;prahu stanul, oči na&nbsp;Melodii upřel a&nbsp;k&nbsp;zemi se&nbsp;sesul priekopský hrobník.</span></p>
        <p class="chunk" data-nb-ref-number="102" data-nb-words="16" data-nb-chars="86"><span class="idea" data-nb-ref-number="108" id="idea108" data-nb-words="16" data-nb-chars="86">„To je&nbsp;on!“ zvolala Melodie. „Na toho nemáte! Ten potáhne s&nbsp;námi, jinak to&nbsp;nemá cenu.“</span></p>
        <p class="chunk" data-nb-ref-number="103" data-nb-words="44" data-nb-chars="290"><span class="idea" data-nb-ref-number="109" id="idea109" data-nb-words="44" data-nb-chars="290">Ležel na&nbsp;podlaze vedle svojí zapomenuté lopaty, dýchal přerývavě, nepromluvil, jen se&nbsp;usmíval. Byl to&nbsp;úsměv-vzpomínka. Dveře se&nbsp;rozlítly, vstoupila hrobnice v&nbsp;gumových holínkách a&nbsp;modré haleně, rozhlédla se&nbsp;po&nbsp;místnosti a&nbsp;shýbla se&nbsp;pro lopatu. Manžel sesutý na&nbsp;podlaze jako by&nbsp;ji&nbsp;nezajímal.</span></p>
        <p class="chunk" data-nb-ref-number="104" data-nb-words="9" data-nb-chars="51"><span class="idea" data-nb-ref-number="110" id="idea110" data-nb-words="9" data-nb-chars="51">„To je&nbsp;naša lopata!“ řekla a&nbsp;vypochodovala z&nbsp;krčmy.</span></p>
        <p class="chunk" data-nb-ref-number="105" data-nb-words="28" data-nb-chars="202"><span class="idea" data-nb-ref-number="111" id="idea111" data-nb-words="28" data-nb-chars="202">Úsměv-vzpomínka z&nbsp;hrobníkovy tváře vyprchal, vystřídalo ho&nbsp;zděšení. Zvedl se, oprášil z&nbsp;kalhot smetí sesbírané z&nbsp;podlahy a&nbsp;jakoby tažen nesmlouvavým řetězem snažil se&nbsp;klopýtavým klusem dohonit manželku.</span></p>
        <p class="chunk" data-nb-ref-number="106" data-nb-words="9" data-nb-chars="59"><span class="idea" data-nb-ref-number="112" id="idea112" data-nb-words="9" data-nb-chars="59">„Kam prcháš, tygře? Neopouštěj mne!“ volala za&nbsp;ním Melodie.</span></p>
        <p class="chunk" data-nb-ref-number="107" data-nb-words="25" data-nb-chars="180"><span class="idea" data-nb-ref-number="113" id="idea113" data-nb-words="25" data-nb-chars="180">„Klobáska už&nbsp;se&nbsp;nese,“ zahalekal krčmář, jemuž se&nbsp;s&nbsp;odchodem manželů hrobníkových znatelně ulevilo. Melodie Podpolanská si&nbsp;objednala ještě jednu klobásku s&nbsp;dvojitou dávkou hořčice.</span></p>
        <p class="chunk" data-nb-ref-number="108" data-nb-words="47" data-nb-chars="310"><span class="idea" data-nb-ref-number="114" id="idea114" data-nb-words="47" data-nb-chars="310">Když udeřila desátá, dveře krčmy zůstaly zavřené. Ani jeden priekopský chalan je&nbsp;neotevřel. Ustaraný staršina Prkénko to&nbsp;nevydržel a&nbsp;vyběhl vyhlížet. Spatřil jen babku v&nbsp;šátku, o&nbsp;holi se&nbsp;belhala ke&nbsp;kostelu. Oblohu brázdili holubi a&nbsp;po hrušce šplhala veverka. Plukovník Kotulán povolil vojskům ještě jedno pivo.</span></p>
        <p class="chunk" data-nb-ref-number="109" data-nb-words="32" data-nb-chars="181"><span class="idea" data-nb-ref-number="115" id="idea115" data-nb-words="32" data-nb-chars="181">Za&nbsp;pět minut dvanáct se&nbsp;v&nbsp;krčmě zjevil parobek v&nbsp;čepici obrácené kšiltem dozadu, na&nbsp;čepici státní znak z&nbsp;Prkénkový brigadýrky, a&nbsp;požádal uja velitela, či&nbsp;by&nbsp;s&nbsp;ním neišel na&nbsp;radnicu.</span></p>
        <p class="chunk" data-nb-ref-number="110" data-nb-words="22" data-nb-chars="130"><span class="idea" data-nb-ref-number="116" id="idea116" data-nb-words="22" data-nb-chars="130">„Aha!“ řekl Kotulán, dopil Smädného mnícha a&nbsp;následoval parobka. Za&nbsp;dvě hodiny se&nbsp;vrátil a&nbsp;z&nbsp;kapes mu&nbsp;čouhaly dvě láhve borovičky.</span></p>
        <p class="chunk" data-nb-ref-number="111" data-nb-words="185" data-nb-chars="999"><span class="idea" data-nb-ref-number="117" id="idea117" data-nb-words="185" data-nb-chars="999">„Nejdřív mi&nbsp;tvrdil, že&nbsp;Laco Naozaj nemůže nastartovat traktor. Až&nbsp;ho&nbsp;nastartuje, že&nbsp;nás doženou. A&nbsp;nalil mi&nbsp;borovičku. Pak z&nbsp;něho lezlo jak z&nbsp;chlupaté deky, že&nbsp;to&nbsp;není jenom tak, že&nbsp;Sovětský svaz je&nbsp;stejnak zrušený, nemá to&nbsp;cenu, táhnout na&nbsp;něco, co&nbsp;není. I&nbsp;kdyby nebyl zrušený, stejně nevíme, kde ho&nbsp;hledat. Aj&nbsp;tak je&nbsp;nás málo, i&nbsp;kdyby všeci chalani z&nbsp;Priekopy u&nbsp;Hrušky, i&nbsp;kdyby všeci z&nbsp;okresu Humenné se&nbsp;k&nbsp;nám přidali, jako že&nbsp;to&nbsp;nedá nikdo dohromady, takže se&nbsp;nepřidají, ale i&nbsp;kdyby se&nbsp;přidali i&nbsp;z&nbsp;Prešova a&nbsp;z&nbsp;Košic a&nbsp;všeci Východniari, aj&nbsp;ti&nbsp;z&nbsp;Ameriky, tak to&nbsp;na&nbsp;Sovětský svaz nestačí, či&nbsp;si&nbsp;to&nbsp;nechceme rozmyslet, že&nbsp;bychom v&nbsp;té krčmě u&nbsp;hrušky mohli zůstat, jak dlouho chceme, pokud nám vystačí peníze, klobásek že&nbsp;je&nbsp;dost a&nbsp;piva přivezou z&nbsp;Velkého Šariša, kolik bude potřeba. A&nbsp;nalil druhou borovičku, větší, než byla ta&nbsp;první. Při třetí, ještě větší, z&nbsp;něho vylezlo, že&nbsp;můžou jet tak leda do&nbsp;riti, že&nbsp;jim to&nbsp;manželky zakázaly. Poděkoval jsem mu&nbsp;za&nbsp;všecko, co&nbsp;nás v&nbsp;Priekope u&nbsp;Hrušky potkalo.“</span></p>
        <p class="chunk" data-nb-ref-number="112" data-nb-words="10" data-nb-chars="65"><span class="idea" data-nb-ref-number="118" id="idea118" data-nb-words="10" data-nb-chars="65">„Takže jedeme do&nbsp;řiti bez nich,“ shrnul suše profesor Weinberger.</span></p>
        <p class="chunk" data-nb-ref-number="113" data-nb-words="8" data-nb-chars="56"><span class="idea" data-nb-ref-number="119" id="idea119" data-nb-words="8" data-nb-chars="56">„Už to&nbsp;tak vypadá,“ potvrdil velitel. „Krčmáři, platím!“</span></p>
        <p class="chunk" data-nb-ref-number="114" data-nb-words="64" data-nb-chars="373"><span class="idea" data-nb-ref-number="120" id="idea120" data-nb-words="64" data-nb-chars="373">Obloha byla šedá, olověná mračna. Nezbylo než se&nbsp;vykulit z&nbsp;prázdné makovice, najít ukrytou branku, strčit do&nbsp;ní… a&nbsp;jsem na&nbsp;palubě. Nic jiného než loď mi&nbsp;nezbývá. Jenže jakápak je&nbsp;to&nbsp;loď? Ocitl jsem se&nbsp;na&nbsp;prámu stlučeném z&nbsp;trosek slavné fregaty Medúzy. Jsem tu&nbsp;sám, všichni, co&nbsp;zbyli, jsou už&nbsp;pryč. Je&nbsp;tu&nbsp;jen Oldřich Navrátil, cestovatel po&nbsp;Zemi, objevitel dávno objeveného.</span></p>
        <p class="chunk" data-nb-ref-number="115" data-nb-words="50" data-nb-chars="311"><span class="idea" data-nb-ref-number="121" id="idea121" data-nb-words="50" data-nb-chars="311">Plujeme-li kolem světa na&nbsp;prámu, nemusíme nikam chodit, prám tam s&nbsp;námi dopluje, pluje-li. Jenže prám z&nbsp;Medúzy je&nbsp;neovladatelný. Veslaři ve&nbsp;člunu, který ho&nbsp;měl vléci, přeťali lano a&nbsp;odveslovali do&nbsp;hospody, vyhládlé a&nbsp;žíznivé trosečníky nechali na&nbsp;holičkách. Prám si&nbsp;pluje, kam chce, kam ho&nbsp;mořské proudy vlečou…</span></p>
        <p class="chunk" data-nb-ref-number="116" data-nb-words="8" data-nb-chars="45"><span class="idea" data-nb-ref-number="122" id="idea122" data-nb-words="8" data-nb-chars="45">Nad ránem přiletěl kormorán, dřepl si&nbsp;ke&nbsp;mně.</span></p>
        <p class="chunk" data-nb-ref-number="117" data-nb-words="27" data-nb-chars="157"><span class="idea" data-nb-ref-number="123" id="idea123" data-nb-words="27" data-nb-chars="157">„Tebe znám,“ řekl kormorán a&nbsp;tvářil se&nbsp;pobaveně, „ty jsi ten dědek, co&nbsp;ho&nbsp;nesetřásli, když setřásali dědky. Bloumáš podél řeky kolem světa. Kde se&nbsp;tu&nbsp;bereš?“</span></p>
        <p class="chunk" data-nb-ref-number="118" data-nb-words="7" data-nb-chars="39"><span class="idea" data-nb-ref-number="124" id="idea124" data-nb-words="7" data-nb-chars="39">„Na cestě kolem světa se&nbsp;moři nevyhnu.“</span></p>
        <p class="chunk" data-nb-ref-number="119" data-nb-words="25" data-nb-chars="172"><span class="idea" data-nb-ref-number="125" id="idea125" data-nb-words="25" data-nb-chars="172">„Nechápu,“ zakroutil ptačí hlavou, zamával křídly nejdřív naprázdno, nadělal kolem sebe vítr, pak se&nbsp;vznesl. Letěl vzhůru, a&nbsp;když prorazil mračna, začal padat olověný déšť.</span></p>
        <h4 id="2" class="chunk" data-nb-ref-number="120" data-nb-words="1" data-nb-chars="1"><span class="idea" data-nb-ref-number="126" id="idea126" data-nb-words="1" data-nb-chars="1">2</span></h4>
        <p class="chunk" data-nb-ref-number="121" data-nb-words="79" data-nb-chars="494"><span class="idea" data-nb-ref-number="127" id="idea127" data-nb-words="79" data-nb-chars="494">Jeli cestou necestou ve&nbsp;svahu porostlém bukovým lesem, hluboko pod nimi se&nbsp;blyštěl potok. Poskakoval přes kameny obrostlé mechem i&nbsp;přes kameny holé, omšelé, schovával se&nbsp;pod kapradí doširoka rozprostřené a&nbsp;znovu zpod něj vyjukával, vytvářel poklidné tůňky, ale hned se&nbsp;zas vrhal po&nbsp;hlavě do&nbsp;propasti a&nbsp;čepýřil se&nbsp;bílou pěnou. Při vší rozmařilosti ani na&nbsp;chvilku nezapomněl na&nbsp;svůj úkol tvořit státní hranici. Bývala to&nbsp;hranice s&nbsp;„říší zla“, jak nazval Sovětský svaz trefně pan prezident Reagan.</span></p>
        <p class="chunk" data-nb-ref-number="122" data-nb-words="204" data-nb-chars="1319"><span class="idea" data-nb-ref-number="128" id="idea128" data-nb-words="204" data-nb-chars="1319">Tuto hranici hodlalo vojsko překročit, aby se&nbsp;dostalo Sovětskému svazu na&nbsp;kobylku. Přitom žádný z&nbsp;nich neměl pas a&nbsp;platné vízum; měli jen vojenské knížky, jenže neplatné, když armáda v&nbsp;naší vlasti byla zrušena. K&nbsp;překročení schengenské hranice rozhodně nestačily. Ale copak jsou na&nbsp;turistické výpravě po&nbsp;stopách Nikolky Šuhaje loupežníka? Vždyť jsou na&nbsp;válečném tažení! Vojáci ve&nbsp;válečném stavu nepotřebují žádné vízum, vstup na&nbsp;nepřátelské území si&nbsp;čestně vybojují nebo se&nbsp;na&nbsp;ně&nbsp;lstivě vkradou. Jen aby nezapadli do&nbsp;zmoly! Zrádných zmol, žlebů a&nbsp;roklin je&nbsp;v&nbsp;Karpatech habaděj. Jeli proto obezřetně, občas zastavili, a&nbsp;když se&nbsp;cesta ztrácela ve&nbsp;spadaném listí, vyslali některého z&nbsp;vojínů na&nbsp;průzkum. Někdy museli přeříznout a&nbsp;odstranit kmen padlý přes cestu, aby mohli projet, jindy odehnat flegmatického ježka, aby nepíchli. Automobily si&nbsp;vedly dobře. Jako by&nbsp;cítily, že&nbsp;tady někde, za&nbsp;těmito hranicemi, mají svůj domov. V&nbsp;Sovětském svazu byly vyrobeny a&nbsp;Sovětský svaz ještě nedávno za&nbsp;tímto potokem existoval. Jako by&nbsp;gazík i&nbsp;Lada Niva ucítily blízkost rodné továrny, křepce a&nbsp;bez reptání zdolávaly překážky. Jen polní kuchyně vyrobená ve&nbsp;Vsetíně poskakovala přes výmoly a&nbsp;drcala do&nbsp;tažného gazíku nekontrolovaně, jako splašená koza Lujza na&nbsp;ledu. Právem si&nbsp;připadala zanedbávaná, už&nbsp;dlouho jí&nbsp;nedovolili něco uvařit.</span></p>
        <p class="chunk" data-nb-ref-number="123" data-nb-words="159" data-nb-chars="982"><span class="idea" data-nb-ref-number="129" id="idea129" data-nb-words="159" data-nb-chars="982">Před setměním je&nbsp;cesta v&nbsp;krkolomných serpentinách přivedla na&nbsp;dno strže, k&nbsp;dřevěnému mostku přes potok. Středem mostku vede státní hranice. Nezbylo než ji&nbsp;ilegálně překročit. Ještě dnes, nebo až&nbsp;zítra? Vozy zaparkovaly na&nbsp;travnaté mýtince před mostem, jejich posádky se&nbsp;ztuhlými údy se&nbsp;vybatolily na&nbsp;karpatský vzduch. Kuchař Kulajda potěšil polní kuchyni; zatopil v&nbsp;ní, z&nbsp;potoka nanosil vodu a&nbsp;uvařil čaj. Kuchyně si&nbsp;spokojeně broukala, konečně byla ukojena její touha po&nbsp;užitečnosti. Přitom byla užitečná ažaž, vždyť ve&nbsp;svých útrobách ukrývala zbraně a&nbsp;všechny peníze, co&nbsp;měli na&nbsp;vedení války.&nbsp;– Vyšly hvězdy a&nbsp;Měsíc byl v&nbsp;úplňku, netopýři se&nbsp;vyškrábali z&nbsp;dutin a&nbsp;vydali se&nbsp;na&nbsp;hon. Z&nbsp;dálky se&nbsp;ozvalo vytí vlkodlaků karpatských; to&nbsp;se&nbsp;v&nbsp;nejbližší vesnici několik statných mužů překulilo přes kládu a&nbsp;proměnilo ve&nbsp;vlkodlaky. Dobře víme, co&nbsp;takoví vlkodlaci dokážou. Ostatní muže proměnily jejich ženy vědmy v&nbsp;koně a&nbsp;teď se&nbsp;na&nbsp;nich prohánějí pastvinami za&nbsp;lesem. Jiný kraj, jiný mrav…</span></p>
        <p class="chunk" data-nb-ref-number="124" data-nb-words="6" data-nb-chars="49"><span class="idea" data-nb-ref-number="130" id="idea130" data-nb-words="6" data-nb-chars="49">„Ještě dnes překročíme hranici,“ rozhodl velitel.</span></p>
        <p class="chunk" data-nb-ref-number="125" data-nb-words="55" data-nb-chars="409"><span class="idea" data-nb-ref-number="131" id="idea131" data-nb-words="55" data-nb-chars="409">„Tady je&nbsp;moc pěkná mýtinka,“ namítl profesor Weinberger. Měl už&nbsp;toho štrachání plné zuby. Domluvili se&nbsp;s&nbsp;Melodií, že&nbsp;jí&nbsp;bude vyprávět o&nbsp;cestě vídeňského cukráře, vlastence, myslitele a&nbsp;publicisty Christiana Immanuela Kepke-Kapkawského za&nbsp;receptem Marfy Filipovny Krivoguboj, kuchařky carevny Jekatěriny, na&nbsp;medovník sladký přesladký, oblíbenou pochoutku samotného Leonida Iljiče Brežněva.&nbsp;– Jenže jim sklaplo.</span></p>
        <p class="chunk" data-nb-ref-number="126" data-nb-words="49" data-nb-chars="343"><span class="idea" data-nb-ref-number="132" id="idea132" data-nb-words="49" data-nb-chars="343">„Motory nahodit!“ zavelel po&nbsp;čaji plukovník Kotulán. „Jedem!“ Velitelská Lada Niva vyrazila první, přejela mostek a&nbsp;pokračovala lesní cestou vzhůru, stejným lesem, ale už&nbsp;v&nbsp;jiném státě. Daleko nedojeli. Zastavilo je&nbsp;zběsilé houkání a&nbsp;blikání dálkovými světly gazíku uvízlého v&nbsp;potoce mezi troskami mostu. Nevydržel tíhu významné polní kuchyně.</span></p>
        <p class="chunk" data-nb-ref-number="127" data-nb-words="15" data-nb-chars="95"><span class="idea" data-nb-ref-number="133" id="idea133" data-nb-words="15" data-nb-chars="95">„Nuže dobrá, přespíme tu&nbsp;a&nbsp;s&nbsp;vyprošťováním počkáme do&nbsp;rána,“ rozhodl velitel, „teď není vidět.“</span></p>
        <p class="chunk" data-nb-ref-number="128" data-nb-words="171" data-nb-chars="1089"><span class="idea" data-nb-ref-number="134" id="idea134" data-nb-words="171" data-nb-chars="1089">Gazík i&nbsp;kuchyně se&nbsp;vzpříčily mezi prohnilými břevny, zítra čeká vojska den usilovné dřiny. Rozdělali na&nbsp;mýtině oheň z&nbsp;trosek mostu, vlezli si&nbsp;do&nbsp;spacích pytlů a&nbsp;pokoušeli se&nbsp;usnout. Oheň byl nutný k&nbsp;odhánění vlkodlaků, medvědů a&nbsp;hlavně vědem, aby také je&nbsp;neproměnily v&nbsp;koně. Strážcem ohně byl určen vojín Pytlíček. Oheň je&nbsp;dobrý prostředek na&nbsp;odhánění divé zvěře, na&nbsp;některé tvory však působí opačně: přitahuje. Několik minut po&nbsp;půlnoci přitáhla záře vatry hejno pohraničníků a&nbsp;celníků na&nbsp;huculských koních, vyzbrojené kalašnikovy a&nbsp;signálními pistolemi. Bylo po&nbsp;spánku. Chtěli vidět pasy. Celníci byli dychtivi vybírat clo a&nbsp;razítkovat. Už&nbsp;dlouho neměli příležitost něco orazítkovat a&nbsp;to jim působilo citovou vyprahlost a&nbsp;vyvolávalo krajní zoufalství. Nejhůř na&nbsp;tom byl nejmladší celník Vasil, pro jehož nebesky modré oči a&nbsp;pšeničně plavé vlasy mu&nbsp;říkali Krásná Vasilisa, ten dosud neměl jedinou příležitost si&nbsp;zarazítkovat. Konečně je&nbsp;tu&nbsp;šance. Jeho braši celníci slíbili, že&nbsp;mu&nbsp;ji&nbsp;nevyfouknou. Teď si&nbsp;bouchne do&nbsp;pořádného pasu, až&nbsp;se&nbsp;hory otřesou. Och, jak se&nbsp;ten citlivý chlapec mýlil…</span></p>
        <p class="chunk" data-nb-ref-number="129" data-nb-words="32" data-nb-chars="228"><span class="idea" data-nb-ref-number="135" id="idea135" data-nb-words="32" data-nb-chars="228">Pytlíček zrovna přiložil kládu na&nbsp;oheň a&nbsp;s&nbsp;fotoaparátem zaměřeným na&nbsp;dychtivé plameny hodlal zachytit konceptuální okamžik hodný zachycení: vatru v&nbsp;Karpatech. Zrovna zmáčkl spoušť a&nbsp;přitom na&nbsp;hranicích platí zákaz fotografování.</span></p>
        <p class="chunk" data-nb-ref-number="130" data-nb-words="15" data-nb-chars="109"><span class="idea" data-nb-ref-number="136" id="idea136" data-nb-words="15" data-nb-chars="109">„Ruce vzhůru! Ani hnout, jste obklíčeni,“ zvolal drsně komandýr pohraničníků, jehož jméno je&nbsp;zbytečné uvádět.</span></p>
        <p class="chunk" data-nb-ref-number="131" data-nb-words="74" data-nb-chars="511"><span class="idea" data-nb-ref-number="137" id="idea137" data-nb-words="74" data-nb-chars="511">„Pasová kontrola, prosím,“ řekl uhlazeně nadřízený celníků.&nbsp;– Jeden z&nbsp;pohraničníků vystřelil světlici opatřenou padáčkem a&nbsp;osvítil i&nbsp;to, co&nbsp;nestačil osvítit Pytlíčkův táborák: devět utajovaných bojovníků plukovníka Kotulána. Pohraničníci seskákali z&nbsp;koní a&nbsp;přichystali si&nbsp;pouta připraveni spoutat, co&nbsp;se&nbsp;dalo, dva z&nbsp;nich popadli Pytlíčka, sebrali mu&nbsp;fotoaparát a&nbsp;nasadili klepeta. Další pohraničníci číhali na&nbsp;ostatní, až&nbsp;se&nbsp;vybatolí z&nbsp;pytlů. Celníci si&nbsp;přichystali razítka a&nbsp;radovali se, že&nbsp;se&nbsp;bude razítkovat.</span></p>
        <p class="chunk" data-nb-ref-number="132" data-nb-words="140" data-nb-chars="797"><span class="idea" data-nb-ref-number="138" id="idea138" data-nb-words="140" data-nb-chars="797">„Tak ukažte nám ty&nbsp;svoje pasy pásky, máte-li v&nbsp;nich víza vízíčka. Dostanete razítko razítečko, ani to&nbsp;bolet nebude a&nbsp;bude. Pak můžete spát spinkat v&nbsp;klidu až&nbsp;do&nbsp;rána. A&nbsp;když víza nemáte, nevadí, nějak se&nbsp;to&nbsp;udělá, vždyť jsme lidi lidičky, vždyť jsme bratři Slované, vždyť máme k&nbsp;sobě blízko blizoučko, vždyť vy&nbsp;jste jako my&nbsp;a&nbsp;my jsme jako vy, vždyť si&nbsp;rozumíme. A&nbsp;teď nemluvím o&nbsp;penězích. Pche, peníze… nikdy bych si&nbsp;o&nbsp;něco takového neřekl, to&nbsp;my&nbsp;nesmíme, to&nbsp;by&nbsp;byl úplatek úplateček, kdepak úplatky, ty&nbsp;my&nbsp;brát nemůžeme za&nbsp;razítka do&nbsp;pasu. Říkat si&nbsp;o&nbsp;něco takového máme zakázáno. Kdepak! Kdybyste nám chtěli dát každému stokorunku, to&nbsp;je&nbsp;tak akorát, něco takového bychom neviděli, ani bychom si&nbsp;toho nevšimli, i&nbsp;kdybychom to&nbsp;viděli, kdyby se&nbsp;to&nbsp;vložilo do&nbsp;dutého pařezu pařízku u&nbsp;potoka potůčku…“</span></p>
        <p class="chunk" data-nb-ref-number="133" data-nb-words="64" data-nb-chars="411"><span class="idea" data-nb-ref-number="139" id="idea139" data-nb-words="64" data-nb-chars="411">Suma to&nbsp;nebyla velká, Kotulán spočítal očima celníky i&nbsp;pohraničníky a&nbsp;jejich koníky, násobil to&nbsp;stovkou a&nbsp;zaradoval se, jak z&nbsp;toho vyváznou lacino. Běžné cestovní výdaje. Požádal pohraničníky, aby mu&nbsp;odemkli pouta, sáhl do&nbsp;náprsní kapsy pro prkenici a&nbsp;odkráčel důstojně k&nbsp;vykotlanému pařezu u&nbsp;potoka následován jedním z&nbsp;pohraničníků. Ve&nbsp;chvíli, kdy vkládal peníze do&nbsp;dutiny, pohraničník mu&nbsp;chytil ruku s&nbsp;penězi.</span></p>
        <p class="chunk" data-nb-ref-number="134" data-nb-words="19" data-nb-chars="124"><span class="idea" data-nb-ref-number="140" id="idea140" data-nb-words="19" data-nb-chars="124">„Sučí synu! Chtěl podplatit úředníky!“&nbsp;– Pohraničník zvedl svazek bankovek nad hlavu, aby ho&nbsp;v&nbsp;záři světlice všichni viděli.</span></p>
        <p class="chunk" data-nb-ref-number="135" data-nb-words="93" data-nb-chars="597"><span class="idea" data-nb-ref-number="141" id="idea141" data-nb-words="93" data-nb-chars="597">To&nbsp;nevypadalo dobře! To&nbsp;vypadalo zle pro naše chrabrá vojska s&nbsp;rukama v&nbsp;želízkách. A&nbsp;už se&nbsp;prohledávala auta, už&nbsp;se&nbsp;čmuchalo v&nbsp;polní kuchyni, už&nbsp;se&nbsp;ve&nbsp;světle světlic objevovaly samopaly, kulomet, pistole a&nbsp;krabice s&nbsp;náboji, poschovávané, kde se&nbsp;dalo. Nejúspěšnějším v&nbsp;hledání byl mladinký celník Krásná Vasilisa, zprvu zklamaný, že&nbsp;si&nbsp;ani dneska nebouchne; nález neprocleného zboží byl však dostatečnou náplastí na&nbsp;jeho zklamání. Podařilo se&nbsp;mu&nbsp;pod roštem polní kuchyně vyšťárat ohnivzdorně zabalené miliony, které vojska utržila za&nbsp;tanky a&nbsp;děla, kapitál určený k&nbsp;vedení války se&nbsp;Sovětským svazem.</span></p>
        <p class="chunk" data-nb-ref-number="136" data-nb-words="71" data-nb-chars="443"><span class="idea" data-nb-ref-number="142" id="idea142" data-nb-words="71" data-nb-chars="443">Šťastní pohraničníci si&nbsp;posadili spoutané bojovníky před sebe na&nbsp;koně a&nbsp;vydali se&nbsp;s&nbsp;nimi a&nbsp;lupem na&nbsp;své území. Není těžké uhodnout, kdo si&nbsp;před sebe posadil Melodii Podpolanskou. Ani tu&nbsp;úžasnou ženu neušetřili potupy, také její ručky spoutali studenou ocelí. Ano, komandýr pohraničníků si&nbsp;ji&nbsp;posadil na&nbsp;koně před sebe a&nbsp;jeho chlípné ruce spočinuly na&nbsp;diviných ňadrech. Melodie horečně přemýšlela, jak by&nbsp;tento zájem využila ku&nbsp;prospěchu celku.</span></p>
        <p class="chunk" data-nb-ref-number="137" data-nb-words="98" data-nb-chars="594"><span class="idea" data-nb-ref-number="143" id="idea143" data-nb-words="98" data-nb-chars="594">Netrvalo dlouho a&nbsp;kavalkáda jezdců na&nbsp;přetížených huculech dorazila do&nbsp;pohraničnických kasáren sousedících s&nbsp;celnicí. Sesedli, úlovek s&nbsp;pouty na&nbsp;rukou posadili do&nbsp;ťurmy, jen Melodii zbavil komandýr okovů a&nbsp;odvedl si&nbsp;ji&nbsp;do&nbsp;kanceláře opatřené tvrdým kavalcem. Jako by&nbsp;ji&nbsp;na&nbsp;ples vedl. Ťurma byla těsná díra bez oken, divže se&nbsp;tam všichni vešli, museli sedět na&nbsp;hliněné podlaze s&nbsp;koleny u&nbsp;brady. Co&nbsp;dělat? Uplácet už&nbsp;neměli čím ani koho, kdyby je&nbsp;tu&nbsp;v&nbsp;ťurmě nechali bez jídla a&nbsp;pití bídně zahynout, ani pes po&nbsp;nich neštěkne. Jedinou nadějí byla Melodie Podpolanská vězící ve&nbsp;spárech komandýrových.</span></p>
        <p class="chunk" data-nb-ref-number="138" data-nb-words="28" data-nb-chars="175"><span class="idea" data-nb-ref-number="144" id="idea144" data-nb-words="28" data-nb-chars="175">Asi po&nbsp;hodině se&nbsp;otevřely dveře a&nbsp;k&nbsp;vojákům do&nbsp;díry šoupli chudinku Melodii v&nbsp;natržených šatech zbavených většiny flitrů. Prskala jak ulovená kočka vypuštěná z&nbsp;jutového měchu.</span></p>
        <p class="chunk" data-nb-ref-number="139" data-nb-words="29" data-nb-chars="173"><span class="idea" data-nb-ref-number="145" id="idea145" data-nb-words="29" data-nb-chars="173">„Ten syčák by&nbsp;chtěl všecko a&nbsp;zadarmo! Hovado prolhané. Dělala jsem, co&nbsp;jsem mohla, ale co&nbsp;jsem nemohla, udělat nešlo. Myslím, že&nbsp;jsme tu&nbsp;válku se&nbsp;Sovětským svazem prohráli.“</span></p>
        <p class="chunk" data-nb-ref-number="140" data-nb-words="90" data-nb-chars="549"><span class="idea" data-nb-ref-number="146" id="idea146" data-nb-words="90" data-nb-chars="549">Břehy africké… To&nbsp;jsem si&nbsp;nadělil pěknou nadílku! Klukovské romantiky se&nbsp;ani stařík ze&nbsp;stromu setřesený nedokáže zříct. Proč jsem, k&nbsp;čertu, lezl na&nbsp;ten prám! Kdo mi&nbsp;to&nbsp;nakukal? Uprostřed vodstva na&nbsp;neovladatelném prámu předurčen ke&nbsp;ztroskotání. Zmítám se&nbsp;ve&nbsp;vlnách dosud příznivých. Co&nbsp;si&nbsp;počnu, až&nbsp;se&nbsp;zvednou? Bez špetky znalostí navigace a&nbsp;mořských proudů, nevěda nic o&nbsp;větrech a&nbsp;rozmístění hvězd hodlám se&nbsp;plavit ke&nbsp;vzdáleným břehům. Rozhodl jsem se&nbsp;pro cestu kolem světa, jako by&nbsp;to&nbsp;bylo moje poslání. Přitom je&nbsp;to&nbsp;jen vrtoch pošetilého staříka.</span></p>
        <p class="chunk" data-nb-ref-number="141" data-nb-words="95" data-nb-chars="517"><span class="idea" data-nb-ref-number="147" id="idea147" data-nb-words="95" data-nb-chars="517">Jsem tu&nbsp;sám. Sám, sám, sám. Už&nbsp;jsem se&nbsp;zabydlil. Člověk si&nbsp;zvykne i&nbsp;na šibenici a&nbsp;mne nikdo za&nbsp;krk nevěší. Co&nbsp;má&nbsp;shořet, neshnije. Kam pohlédnu, všude obzor a&nbsp;nic na&nbsp;obzoru. Houpy, hou, houpy, hou… Jsou tu&nbsp;jenom trámy, někdy vlnami zvlhlé, jindy sluncem doběla vysušené. Voda slaná, samá voda, voda voda, nic než voda. Vzduch je&nbsp;zdravý, mořský, žádné mikroby v&nbsp;něm nepoletují, ani prach, ani kouř. Hlava prázdná, co&nbsp;bylo, bylo, to&nbsp;už&nbsp;není. Svět se&nbsp;scvrkl na&nbsp;pár kusů dřeva, spousty vod a&nbsp;nebe nad hlavou. Jsem tu&nbsp;sám.</span></p>
        <p class="chunk" data-nb-ref-number="142" data-nb-words="37" data-nb-chars="210"><span class="idea" data-nb-ref-number="148" id="idea148" data-nb-words="37" data-nb-chars="210">Můj známý kormorán se&nbsp;už&nbsp;nevrátil. Rozpažil křídla, aby se&nbsp;usušil, a&nbsp;když se&nbsp;usušil, vzlétl jako šipka po&nbsp;kolmici, odletěl na&nbsp;strom u&nbsp;řeky, do&nbsp;kolonie nepatřičných ptáků; když je&nbsp;jich hodně, líp se&nbsp;jim hřaduje.</span></p>
        <p class="chunk" data-nb-ref-number="143" data-nb-words="67" data-nb-chars="363"><span class="idea" data-nb-ref-number="149" id="idea149" data-nb-words="67" data-nb-chars="363">Břehy africké ne&nbsp;a&nbsp;ne vynořit se&nbsp;zpoza obzoru. Jenom je&nbsp;tuším, slyším řev lvů a&nbsp;vřeštění paviánů. Jsem tu&nbsp;sám na&nbsp;vratkém prámu po&nbsp;Medúze, oči se&nbsp;mi&nbsp;klíží, ulehám na&nbsp;záda s&nbsp;rukama pod hlavou a&nbsp;hledím do&nbsp;cizího nebe, hlubokého, s&nbsp;hvězdami. Na&nbsp;každé z&nbsp;nich je&nbsp;ztroskotaný trosečník, leží na&nbsp;zádech s&nbsp;rukama za&nbsp;hlavou a&nbsp;hledí do&nbsp;nebe, hlubokého, cizího, plného hvězd.</span></p>
        <p class="chunk" data-nb-ref-number="144" data-nb-words="13" data-nb-chars="69"><span class="idea" data-nb-ref-number="150" id="idea150" data-nb-words="13" data-nb-chars="69">Už&nbsp;nejsem sám, jsou nás myriády myriád a&nbsp;vůbec nic si&nbsp;nemusíme říkat.</span></p>
        <p class="chunk" data-nb-ref-number="145" data-nb-words="84" data-nb-chars="517"><span class="idea" data-nb-ref-number="151" id="idea151" data-nb-words="84" data-nb-chars="517">Čertví podle jakého klíče tahali pohraničníci Kotulánova vojska z&nbsp;ťurmy k&nbsp;výslechu. První byl vytažen Pytlíček. Zavázali mu&nbsp;oči nevypranou onucí a&nbsp;vedli ho&nbsp;zimou i&nbsp;teplem, vůní střemchy i&nbsp;smradem latrín, trávníkem i&nbsp;dunivými chodbami, odemykáním a&nbsp;zamykáním zámků, až&nbsp;ho&nbsp;přivedli do&nbsp;místnosti plné páry. Ocitl se&nbsp;v&nbsp;klenutém sklepení s&nbsp;velkou dřevěnou kádí plnou vody a&nbsp;v&nbsp;té kádi vězel komandýr pohraničníků.&nbsp;– Ještě by&nbsp;mi&nbsp;měli dát přes hubu, nakopat do&nbsp;ledvin, pošlapat břicho a&nbsp;zpřerážet žebra, pomyslel si&nbsp;Pytlíček.</span></p>
        <p class="chunk" data-nb-ref-number="146" data-nb-words="19" data-nb-chars="114"><span class="idea" data-nb-ref-number="152" id="idea152" data-nb-words="19" data-nb-chars="114">„Tu radost ti&nbsp;neudělám,“ řekl komandýr. Z&nbsp;kádě i&nbsp;z&nbsp;nahého komandýra vystupovala pára. „Sundejte mu&nbsp;klepeta a&nbsp;ven!“</span></p>
        <p class="chunk" data-nb-ref-number="147" data-nb-words="46" data-nb-chars="303"><span class="idea" data-nb-ref-number="153" id="idea153" data-nb-words="46" data-nb-chars="303">Když se&nbsp;Pytlíček rozkoukal, zjistil, že&nbsp;se&nbsp;ocitl v&nbsp;šedivé betonové místnosti s&nbsp;odtokovým kanálkem uprostřed podlahy. Snad to&nbsp;byla kdysi prádelna. Po&nbsp;zdech byly na&nbsp;ocelových tyčích upevněné háky s&nbsp;ostrým hrotem, na&nbsp;některých visely součásti komandýrovy uniformy a&nbsp;výstroje, také prastarý nagan v&nbsp;pouzdře.</span></p>
        <p class="chunk" data-nb-ref-number="148" data-nb-words="16" data-nb-chars="88"><span class="idea" data-nb-ref-number="154" id="idea154" data-nb-words="16" data-nb-chars="88">„Odlož si, bratře slovanský, a&nbsp;pojď za&nbsp;mnou do&nbsp;kádě, dokud je&nbsp;teplá. Bude se&nbsp;vyslýchat.“</span></p>
        <p class="chunk" data-nb-ref-number="149" data-nb-words="55" data-nb-chars="360"><span class="idea" data-nb-ref-number="155" id="idea155" data-nb-words="55" data-nb-chars="360">Podivné! Pro konceptualistu však nic není natolik podivné, aby něco jiného nemohlo být ještě podivnější. Čím podivnější něco je, tím větší radost to&nbsp;konceptualistům způsobí. Pytlíček nemeškal, shodil ze&nbsp;sebe šatstvo, pověsil je&nbsp;na&nbsp;hák a&nbsp;vhupl za&nbsp;komandýrem. Nejdříve mu&nbsp;musel vydrbat záda mýdlem dosti páchnoucím a&nbsp;pak tímtéž mýdlem vydrbal komandýr záda jemu.</span></p>
        <p class="chunk" data-nb-ref-number="150" data-nb-words="9" data-nb-chars="57"><span class="idea" data-nb-ref-number="156" id="idea156" data-nb-words="9" data-nb-chars="57">„Tak vy&nbsp;na&nbsp;Sovětský svaz?“ položil komandýr první otázku.</span></p>
        <p class="chunk" data-nb-ref-number="151" data-nb-words="13" data-nb-chars="80"><span class="idea" data-nb-ref-number="157" id="idea157" data-nb-words="13" data-nb-chars="80">„Ale ten byl přece 21.&nbsp;prosince 1991 v&nbsp;Almě-Atě zrušen,“ namítl Pytlíček lstivě.</span></p>
        <p class="chunk" data-nb-ref-number="152" data-nb-words="17" data-nb-chars="97"><span class="idea" data-nb-ref-number="158" id="idea158" data-nb-words="17" data-nb-chars="97">„Možná byl, možná nebyl, co&nbsp;víme my, malí lidé, nás k&nbsp;ničemu nepustí. Byls v&nbsp;Almě-Atě, Pytlíčku?“</span></p>
        <p class="chunk" data-nb-ref-number="153" data-nb-words="1" data-nb-chars="8"><span class="idea" data-nb-ref-number="159" id="idea159" data-nb-words="1" data-nb-chars="8">„Nebyl.“</span></p>
        <p class="chunk" data-nb-ref-number="154" data-nb-words="68" data-nb-chars="389"><span class="idea" data-nb-ref-number="160" id="idea160" data-nb-words="68" data-nb-chars="389">„Tak vidíš! Ani já&nbsp;jsem nebyl v&nbsp;Almě-Atě. A&nbsp;vidíš, žiju. A&nbsp;dobře žiju, i&nbsp;lázeň si&nbsp;mohu dopřát, i&nbsp;svým přátelům mohu lázeň poskytnout. Kdepak Alma-Ata, ta&nbsp;není pro obyčejného komandýra pohraničníků. Já&nbsp;sloužím lidu na&nbsp;západní hranici a&nbsp;v&nbsp;Almě-Atě ať&nbsp;se&nbsp;domlouvají, o&nbsp;čem chtějí. Třeba o&nbsp;hvízdání drozdů, o&nbsp;šumění hvozdů, o&nbsp;kaši a&nbsp;o&nbsp;Nataši, čert je&nbsp;vem! Brambory ani vodka levnější nebudou.“</span></p>
        <p class="chunk" data-nb-ref-number="155" data-nb-words="31" data-nb-chars="204"><span class="idea" data-nb-ref-number="161" id="idea161" data-nb-words="31" data-nb-chars="204">„Ale já&nbsp;jsem žádnou válku nikomu nevyhlašoval,“ bránil se&nbsp;Pytlíček. „Já jsem jen obyčejný konceptualista, jen jsem to&nbsp;chtěl všecko vyfotografovat z&nbsp;uměleckých důvodů a&nbsp;vystavit u&nbsp;Guggenheima v&nbsp;New&nbsp;Yorku.“</span></p>
        <p class="chunk" data-nb-ref-number="156" data-nb-words="61" data-nb-chars="386"><span class="idea" data-nb-ref-number="162" id="idea162" data-nb-words="61" data-nb-chars="386">„Zabavuje se! Stejněs tam neměl film,“ řekl komandýr, ponořil se&nbsp;a&nbsp;zase vynořil s&nbsp;Pytlíčkovým fotoaparátem Fujifilm v&nbsp;zubech. „Fotografování státní hranice je&nbsp;zakázáno za&nbsp;každého počasí,“ řekl a&nbsp;fotoaparát mu&nbsp;vypadl z&nbsp;mezizubů zpátky do&nbsp;vody. Mávl rukou a&nbsp;nechal ho&nbsp;tam. Vylezl z&nbsp;kádě a&nbsp;zabalil se&nbsp;do&nbsp;prostěradla. Také konceptualista vyvedený z&nbsp;konceptu hodlal vylézt z&nbsp;chladnoucí vody.</span></p>
        <p class="chunk" data-nb-ref-number="157" data-nb-words="5" data-nb-chars="34"><span class="idea" data-nb-ref-number="163" id="idea163" data-nb-words="5" data-nb-chars="34">„Ty zůstáváš! Dokud se&nbsp;nepřiznáš.“</span></p>
        <p class="chunk" data-nb-ref-number="158" data-nb-words="80" data-nb-chars="470"><span class="idea" data-nb-ref-number="164" id="idea164" data-nb-words="80" data-nb-chars="470">Pytlíček by&nbsp;se&nbsp;rád přiznal, už&nbsp;to&nbsp;bylo v&nbsp;kádi nepříjemné, voda kvapem stydla a&nbsp;mýdlo v&nbsp;ní rozpuštěné nebylo mýdlem, nýbrž žíravinou leptající pokožku. Komandýr se&nbsp;oblékl, vytáhl nagan z&nbsp;dřevěného pouzdra a&nbsp;vystřelil jen tak do&nbsp;stropu. Dveře se&nbsp;otevřely a&nbsp;komandýr odešel. Místo něj vstoupil do&nbsp;prádelny Ihnat Žvaňka, zasmušilý obr v&nbsp;tílku bez rukávů, v&nbsp;teplácích s&nbsp;nohavicemi do&nbsp;půli lýtek, bez čepice a&nbsp;bos. S&nbsp;rukama za&nbsp;zády chmurně hleděl na&nbsp;zmrz­lého Pytlíčka v&nbsp;kádi.</span></p>
        <p class="chunk" data-nb-ref-number="159" data-nb-words="6" data-nb-chars="38"><span class="idea" data-nb-ref-number="165" id="idea165" data-nb-words="6" data-nb-chars="38">„Co teď?“ zeptal se&nbsp;vyděšený Pytlíček.</span></p>
        <p class="chunk" data-nb-ref-number="160" data-nb-words="44" data-nb-chars="260"><span class="idea" data-nb-ref-number="166" id="idea166" data-nb-words="44" data-nb-chars="260">Ihnat Žvaňka zakroutil hlavou a&nbsp;otevřel dokořán hubu. Mezi dokonalými řadami zubů mu&nbsp;chybělo cosi podstatného. Od&nbsp;Ihnata Žvaňky se&nbsp;nikdy nikdo nic nedoví. Proto mu&nbsp;říkali Žvaňka. Leda že&nbsp;by&nbsp;to&nbsp;napsal. Otázkou je, umí-li psát. Voda v&nbsp;kádi už&nbsp;byla notně studená.</span></p>
        <p class="chunk" data-nb-ref-number="161" data-nb-words="393" data-nb-chars="2252"><span class="idea" data-nb-ref-number="167" id="idea167" data-nb-words="393" data-nb-chars="2252">Už&nbsp;jste o&nbsp;tom, paňi, slyšela? V&nbsp;novinách ani řádka, v&nbsp;Blesku ani v&nbsp;televizi, na&nbsp;Nově ani na&nbsp;Primě. Nic. Jenže já&nbsp;to&nbsp;vím ze&nbsp;spolehlivých zdrojů a&nbsp;neptejte se&nbsp;mě, paňi, z&nbsp;jakých. Ti&nbsp;blázni už&nbsp;to&nbsp;doopravdy přehnali. No&nbsp;ti, jak je&nbsp;vede ten od&nbsp;té, co&nbsp;se&nbsp;tak pěkně postarala o&nbsp;ty čtyři chudinky, jak je&nbsp;sem přivlekl profesor Weinberger z&nbsp;Bali a&nbsp;pak odešel za&nbsp;Kotulánem, to&nbsp;je&nbsp;manžel od&nbsp;podnikatelky Kotulánové, ta&nbsp;se&nbsp;o&nbsp;ně postarala v&nbsp;St.&nbsp;Pauli u&nbsp;přístavu, jak jsem vám o&nbsp;nich vyprávěla… Ty&nbsp;holky jenom kvetou, pejska si&nbsp;pořídily, mají ho&nbsp;dohromady, takového malinkého se&nbsp;sponkou ve&nbsp;vlasech, chodí ho&nbsp;věnčit na&nbsp;střídačku pod smuteční vrbu, tam se&nbsp;to&nbsp;smí, a&nbsp;hovínka pěkně do&nbsp;sáčku, jak se&nbsp;to&nbsp;má, jenom jedna občas zapomene, když si&nbsp;myslí, že&nbsp;se&nbsp;nikdo nedívá. Po&nbsp;těch Holešovicích stejně jezdí chlap na&nbsp;čtyřkolovém motocyklu a&nbsp;ta hovénka sbírá vysávací rourou. Jenže v&nbsp;té rychlosti malé hovénko v&nbsp;trávě snadno přehlédne. Ale to&nbsp;jsem, paňi, odbočila, to&nbsp;vám chci, paňi, říct. Ti&nbsp;Kotulánovi hastroši, jak vyhlásili válku Sovětskému svazu, tak už&nbsp;jsou tam. Už&nbsp;jsou tam, kam sahal, než se&nbsp;zrušil. Překročili hranici a&nbsp;blíží se&nbsp;už&nbsp;k&nbsp;Užhorodu. A&nbsp;co za&nbsp;nimi zůstává, paňi? Spoušť! Potoky krve. Vypálená města a&nbsp;vesnice. Pokopaní pejsci. Znásilněné ženy a&nbsp;dívky, berou všechno, od&nbsp;školky po&nbsp;domov důchodkyň. A&nbsp;nejhorší je&nbsp;ten, to&nbsp;byste, paňi, neřekla. Nejhorší z&nbsp;nich je&nbsp;Oldřich Navrátil. Tak ten. Říká si&nbsp;pacifista, ale je&nbsp;z&nbsp;nich nejhorší. Píše zamilovaná psaníčka študentce na&nbsp;učitelku Dušičkové, samé kytičky a&nbsp;rozkvetlé louky, a&nbsp;přitom loupí, na&nbsp;co&nbsp;přijde, a&nbsp;vraždí, kam se&nbsp;dá. Je&nbsp;tam s&nbsp;nimi taky ženská volných mravů a&nbsp;pochybné pověsti, umělkyně ve&nbsp;zpívání a&nbsp;vyhazování nohou do&nbsp;vzduchu, jakási Melodie, jakoby pod něčím, pod lipou nebo pod kopcem, Podlipová nebo Podhajská, přeřízne, na&nbsp;koho přijde, nymfomanka. Jenom ostudu nám dělají. Kdyby hráli hokej nebo fotbal, neřeknu, taky tenis by&nbsp;mohli, to&nbsp;je&nbsp;moc pěkný sport. I&nbsp;pan prezident si&nbsp;občas zatenisuje, když má&nbsp;náhodou čas, jenže náš pan prezident toho času nemá nazbyt, musí se&nbsp;starat o&nbsp;celou republiku. Neřeknu! Nebo teď je&nbsp;v&nbsp;módě, jak se&nbsp;moderně říká in, golf. Taky pěkný sport, na&nbsp;čerstvém vzduchu, ptáčci cvrlikají, větérek pofukuje. Prosím! Ale válka, paňi, kdepak! Na&nbsp;to&nbsp;já&nbsp;nejsem, na&nbsp;to&nbsp;by&nbsp;mě&nbsp;neužil.</span></p>
        <p class="chunk" data-nb-ref-number="162" data-nb-words="24" data-nb-chars="160"><span class="idea" data-nb-ref-number="168" id="idea168" data-nb-words="24" data-nb-chars="160">„Co ti&nbsp;ten Sovětský svaz udělal?“ zeptal se&nbsp;komandýr pohraničníků plukovníka v&nbsp;utajení Kotulána ve&nbsp;své komandýrské kanceláři s&nbsp;tvrdým kavalcem a&nbsp;zválenou dekou.</span></p>
        <p class="chunk" data-nb-ref-number="163" data-nb-words="10" data-nb-chars="64"><span class="idea" data-nb-ref-number="169" id="idea169" data-nb-words="10" data-nb-chars="64">„O&nbsp;čem to&nbsp;furt meleš…,“ zatloukal Kotulán. „Copak ho&nbsp;nezrušili?“</span></p>
        <p class="chunk" data-nb-ref-number="164" data-nb-words="9" data-nb-chars="70"><span class="idea" data-nb-ref-number="170" id="idea170" data-nb-words="9" data-nb-chars="70">„Když někomu vyhlásíš válku, tak musí existovat!“ triumfoval komandýr.</span></p>
        <p class="chunk" data-nb-ref-number="165" data-nb-words="2" data-nb-chars="14"><span class="idea" data-nb-ref-number="171" id="idea171" data-nb-words="2" data-nb-chars="14">„Jakou válku?“</span></p>
        <p class="chunk" data-nb-ref-number="166" data-nb-words="36" data-nb-chars="216"><span class="idea" data-nb-ref-number="172" id="idea172" data-nb-words="36" data-nb-chars="216">„Když někomu vyhlásíš válku, tak nejen že&nbsp;musí existovat, ale pak už&nbsp;není žádné tajemství, žes tu&nbsp;válku vyhlásil. Vyhlášení, to&nbsp;je&nbsp;zveřejnění. Šídlo v&nbsp;pytli neutajíš, obzvlášť když je&nbsp;z&nbsp;pytle vytáhneš a&nbsp;všem ukážeš.“</span></p>
        <p class="chunk" data-nb-ref-number="167" data-nb-words="22" data-nb-chars="110"><span class="idea" data-nb-ref-number="173" id="idea173" data-nb-words="22" data-nb-chars="110">„Tak dobře, táhnem na&nbsp;Sovětský svaz, vyhlásili jsme mu&nbsp;válku, no&nbsp;a&nbsp;co? Copak se&nbsp;to&nbsp;nesmí? Co&nbsp;je&nbsp;tobě do&nbsp;toho!“</span></p>
        <p class="chunk" data-nb-ref-number="168" data-nb-words="10" data-nb-chars="42"><span class="idea" data-nb-ref-number="174" id="idea174" data-nb-words="10" data-nb-chars="42">„To je&nbsp;právě to, že&nbsp;mně do&nbsp;toho nic není.“</span></p>
        <p class="chunk" data-nb-ref-number="169" data-nb-words="22" data-nb-chars="125"><span class="idea" data-nb-ref-number="175" id="idea175" data-nb-words="22" data-nb-chars="125">„Tak nás vypusť z&nbsp;ťurmy, vrať peníze, ať&nbsp;můžeme svou práci v&nbsp;klidu dodělat. Já&nbsp;se&nbsp;ti&nbsp;taky nemontuju do&nbsp;tvého pohraničnictví.“</span></p>
        <p class="chunk" data-nb-ref-number="170" data-nb-words="80" data-nb-chars="474"><span class="idea" data-nb-ref-number="176" id="idea176" data-nb-words="80" data-nb-chars="474">„Hm, zajímavý způsob nazírání…,“ zamyslel se&nbsp;komandýr a&nbsp;nalil vodku do&nbsp;dvou sklenic od&nbsp;šípkové marmelády. Když se&nbsp;napili, když vodku vypili, pokračoval: „Navrhuju řešení. Já&nbsp;budu dělat, jako že&nbsp;nic, a&nbsp;ono to&nbsp;nějak dopadne. Vodka se&nbsp;vypije, teplá voda vystydne, železo zrezatí a&nbsp;člověk se&nbsp;v&nbsp;prach obrátí…,“ řekl komandýr. Nechal odvést Kotulána k&nbsp;jeho lidem do&nbsp;ťurmy a&nbsp;zaklapl za&nbsp;ním dveře. „Čas všechno vyřeší, na&nbsp;čas jsme všichni krátcí. Čas zůstane, i&nbsp;když my&nbsp;tu&nbsp;nebudem.“</span></p>
        <p class="chunk" data-nb-ref-number="171" data-nb-words="24" data-nb-chars="147"><span class="idea" data-nb-ref-number="177" id="idea177" data-nb-words="24" data-nb-chars="147">S&nbsp;nohama u&nbsp;brady seděla veškerá Kotulánova vojska v&nbsp;ťurmě, jenom vojín Pytlíček mokval v&nbsp;kádi se&nbsp;studenou vodou střežen Ihnatem Žvaňkou bez jazyka.</span></p>
        <p class="chunk" data-nb-ref-number="172" data-nb-words="37" data-nb-chars="220"><span class="idea" data-nb-ref-number="178" id="idea178" data-nb-words="37" data-nb-chars="220">„Ty ji&nbsp;nemáš u&nbsp;sebe?“ zeptal se&nbsp;Oldřich Navrátil Longina Pecky se&nbsp;zoufalstvím v&nbsp;hlase. Peckova jáma mohla být jakýms takýms řešením, poslední nadějí. Mohla to&nbsp;být vrátka, jimiž by&nbsp;se&nbsp;dalo proklouznout z&nbsp;ťurmy na&nbsp;svobodu.</span></p>
        <p class="chunk" data-nb-ref-number="173" data-nb-words="22" data-nb-chars="122"><span class="idea" data-nb-ref-number="179" id="idea179" data-nb-words="22" data-nb-chars="122">„Chyba se&nbsp;stala,“ povzdechl si&nbsp;Pecka. „V&nbsp;tom kvaltu jsem na&nbsp;ni&nbsp;zapomněl. Nechal jsem ji&nbsp;ve&nbsp;křoví patnáct kroků od&nbsp;potoka.“</span></p>
        <p class="chunk" data-nb-ref-number="174" data-nb-words="48" data-nb-chars="281"><span class="idea" data-nb-ref-number="180" id="idea180" data-nb-words="48" data-nb-chars="281">„Tak to&nbsp;je&nbsp;konec,“ vydechl Oldřich Navrátil. „Tak to&nbsp;už&nbsp;se&nbsp;nikdy nesetkám s&nbsp;Aničkou Dušičkou. Tak to&nbsp;jsme v&nbsp;pěkném hajzlu.“&nbsp;– Ano, Peckova jáma mohla vojskům plukovníka Kotulána zachránit holé životy, když už&nbsp;byli orubáni o&nbsp;veškerý majetek. Zdá se, že&nbsp;byli opravdu v&nbsp;pěkném hajzlu.</span></p>
        <p class="chunk" data-nb-ref-number="175" data-nb-words="100" data-nb-chars="706"><span class="idea" data-nb-ref-number="181" id="idea181" data-nb-words="100" data-nb-chars="706">Žádný další voják už&nbsp;nebyl vyslýchán, nikam to&nbsp;nevedlo. Kromě toho došlo k&nbsp;události, která celou situaci obrátila vzhůru nohama. Z&nbsp;hory Ťulpasky sestoupil Oleksa Dovbuš a&nbsp;s&nbsp;ním sedm set jeho chlapců zbojníčků ve&nbsp;vlněných kabátcích, v&nbsp;červených kalhotách s&nbsp;širokým opaskem, zpod takového opasku žádné kalhoty nikomu nespadnou až&nbsp;po&nbsp;kolena. Vyzbrojeni byli sekerkami a&nbsp;kudličkami, některý měl dokonce flintičku. Tu&nbsp;nejkrásnější hajdamačku po&nbsp;dědečkovi, předovku stříbrem a&nbsp;perletí vykládanou třímal samotný Oleksa Dovbuš, což znamená bubeník. A&nbsp;s&nbsp;nimi přitáhla smečka vlkodlaků se&nbsp;zuby ostrými, pilníkem přibroušenými, vyceněnými, dychtivá chlemtat pohraničnickou krev. Ani celnickou krví vlkodlak nepohrdne.</span></p>
        <p class="chunk" data-nb-ref-number="176" data-nb-words="147" data-nb-chars="876"><span class="idea" data-nb-ref-number="182" id="idea182" data-nb-words="147" data-nb-chars="876">Ještě nezačalo svítat a&nbsp;krvavé lázni byl konec. Vlkodlaci dochlemtali a&nbsp;zbojníci zavýskali vítězným výskotem. Brána ťurmy se&nbsp;rozskočila, z&nbsp;pantů vypadla a&nbsp;za ní&nbsp;z&nbsp;ťurmy vypadla vojska plukovníka Kotulána, jenže bez Pytlíčka. Co&nbsp;když se&nbsp;v&nbsp;té kádi nastudil a&nbsp;zemřel… Co&nbsp;když ho&nbsp;Ihnat Žvaňka v&nbsp;té kádi utopil! Chyba lávky! Ihnat Žvaňka by&nbsp;Pytlíčkovi vlásek na&nbsp;hlavě nezkřivil, protože patřil ke&nbsp;zbojníkům Oleksy Dovbuše a&nbsp;jen předstíral, že&nbsp;nemá jazyk, že&nbsp;mu&nbsp;jej zbojníci rozžhavenými kleštěmi ze&nbsp;chřtánu vyrvali a&nbsp;tak ho&nbsp;oněměli. Ve&nbsp;skutečnosti jazyk měl, schoval si&nbsp;ho&nbsp;v&nbsp;botách, aby obelstil pohraničníky. Jak by&nbsp;mu&nbsp;jej mohli jeho bratři zbojníčkové vyrvat, vždyť byl jedním u&nbsp;nich. To&nbsp;on&nbsp;vytáhl Pytlíčka z&nbsp;vody, usušil jej a&nbsp;oblékl, vodkou mu&nbsp;tělo i&nbsp;duši rozehřál. Ihnat Žvaňka si&nbsp;nasadil jazyk a&nbsp;Oleksu Dovbuše se&nbsp;sedmi sty chlapci, bratry zbojníčky, z&nbsp;hory Ťulpasky povolal.</span></p>
        <p class="chunk" data-nb-ref-number="177" data-nb-words="72" data-nb-chars="457"><span class="idea" data-nb-ref-number="183" id="idea183" data-nb-words="72" data-nb-chars="457">Kam se&nbsp;hrabou pohraničníci i&nbsp;s&nbsp;celníky, byťsi ozbrojení nagany, kalašnikovy s&nbsp;bodáky pro boj zblízka nasazenými, lehkými i&nbsp;těžkými kulomety, granáty a&nbsp;signálními pistolemi, i&nbsp;se svými psy a&nbsp;koníky huculskými, na&nbsp;sedm stovek horních chlapců Oleksy Dovbuše v&nbsp;červených kalhotách doprovázených vyhládlými vlkodlaky, kteří ještě v&nbsp;podvečer byli statnými muži a&nbsp;za úsvitu jimi budou zas, jen co&nbsp;se&nbsp;překulí přes padlý kmen, vstanou a&nbsp;půjdou do&nbsp;práce už&nbsp;nasnídaní.</span></p>
        <p class="chunk" data-nb-ref-number="178" data-nb-words="198" data-nb-chars="1237"><span class="idea" data-nb-ref-number="184" id="idea184" data-nb-words="198" data-nb-chars="1237">Kam se&nbsp;pohraničníci a&nbsp;celníci hrabou na&nbsp;Oleksu Dovbuše, kulhavého bubeníčka pasáčka! Už&nbsp;jako malý chlapeček předškolního věku se&nbsp;učil s&nbsp;orly létat a&nbsp;málem se&nbsp;mu&nbsp;to&nbsp;povedlo, kdyby byl býval nespadl ze&nbsp;skály a&nbsp;nepolámal si&nbsp;levou nožičku s&nbsp;trvalými následky. A&nbsp;když vyšel obecnou školu a&nbsp;stal se&nbsp;pasáčkem skotu, zastřelil ze&nbsp;své hajdamačky po&nbsp;dědečkovi v&nbsp;hlubokém lese černého kocoura, nepřítele nebes a&nbsp;křesťanského života, nedobrého ducha hor, kterého ani boží blesky nedokázaly zabít. Bily kolem něj a&nbsp;kocour se&nbsp;jim smál, bohu se&nbsp;posmíval. Ale neposmíval se&nbsp;bohu dlouho, jen dotud, než maličký pajdavý Oleksa, pasáček krav, nabil kulí svou hajdamačku stříbrem a&nbsp;perletí vykládanou, nasypal prachu na&nbsp;pánvičku, namířil, křísl a… Bum! Kocour zaječel ďábelským jekem, ve&nbsp;škvířící černou smolu se&nbsp;proměnil a&nbsp;s&nbsp;deštěm do&nbsp;hlíny vsákl. V&nbsp;tu chvíli se&nbsp;snesl z&nbsp;nebes archanděl Michael, posel boží: „Oleksiku, chlapče, čeho si&nbsp;žádáš za&nbsp;svůj statečný kousek? Už&nbsp;to&nbsp;s&nbsp;tím kocouřiskem černým nebylo k&nbsp;vydržení.“&nbsp;– „Ničeho si&nbsp;nežádám, nic nechci, nic nepotřebuji a&nbsp;na nic nečekám. Blaží mé&nbsp;srdéčko, že&nbsp;jsem mohl Hospodinu pomoci.“ Tato slova vyrazila archandělu Michaelovi dech. Něco takového od&nbsp;pozemského červíčka, kulhavého pacholíčka věru nečekal.</span></p>
        <p class="chunk" data-nb-ref-number="179" data-nb-words="105" data-nb-chars="641"><span class="idea" data-nb-ref-number="185" id="idea185" data-nb-words="105" data-nb-chars="641">A&nbsp;tak si&nbsp;Oleksa Dovbuš oblékl červené kalhoty, opásal se&nbsp;širokým opaskem a&nbsp;stal se&nbsp;zbojníčkem, božím služebníčkem. Co&nbsp;uloupil, rozdal potřebným. Usalašil se&nbsp;v&nbsp;hoře Ťulpasce, obklopil se&nbsp;sedmi sty horními chlapci a&nbsp;šedesáti šesti příležitostnými vlkodlaky. Na&nbsp;ty&nbsp;se&nbsp;nemohl moc spoléhat, protože přes den měli lidskou podobu a&nbsp;museli do&nbsp;práce. Někdy k&nbsp;Oleksovi do&nbsp;hory Ťulpasky přišli, jindy ne, vlkodlačí běhání po&nbsp;lesích, poloninách a&nbsp;stráních je&nbsp;notně uondalo. Však také ti, kteří ve&nbsp;dne pracovali na&nbsp;pile, mívali často pořezané tlapy a&nbsp;ti, kteří pracovali s&nbsp;computerem, mívali boule na&nbsp;čele, když jim v&nbsp;kanceláři hlava únavou padla na&nbsp;myš.</span></p>
        <p class="chunk" data-nb-ref-number="180" data-nb-words="65" data-nb-chars="417"><span class="idea" data-nb-ref-number="186" id="idea186" data-nb-words="65" data-nb-chars="417">Tentokrát se&nbsp;dostavilo všech šedesát šest vlkodlaků, protože jich bylo potřeba. Krve bude dost pro každého. Pohraničničtí psi Džulbarsové, když ucítili vlkodlaky, stáhli ocasy mezi nohy, žalostně zavyli a&nbsp;zarýglovali se&nbsp;ve&nbsp;svých kotcích zevnitř, aby na&nbsp;ně&nbsp;žádný vlkodlak nemohl. Zbytečné obavy. Co&nbsp;by&nbsp;si&nbsp;na&nbsp;těch hafáncích vzali! Copak pijou psí krev? Nanejvýš v&nbsp;nouzi nejvyšší a&nbsp;takovou nouzi dnes v&nbsp;noci neočekávali.</span></p>
        <p class="chunk" data-nb-ref-number="181" data-nb-words="120" data-nb-chars="786"><span class="idea" data-nb-ref-number="187" id="idea187" data-nb-words="120" data-nb-chars="786">Začalo to&nbsp;pět minut před půlnocí. Ozval se&nbsp;ostrý zbojnický hvizd a&nbsp;zbojníci s&nbsp;vlkodlaky vyrazili ze&nbsp;stínu lesa, přeběhli posečenou louč­ku, zdolali plot i&nbsp;bránu a&nbsp;zaplavili kasárna. Pohraničníci a&nbsp;celníci nestačili sáhnout po&nbsp;zbraních a&nbsp;kloudně se&nbsp;bránit spravedlivým zbojníkům a&nbsp;krvelačným vlkodlakům. V&nbsp;takovémto boji nebývá zvykem brát zajatce. Co&nbsp;by&nbsp;si&nbsp;zbojníčci v&nbsp;hoře Ťulpasce počali s&nbsp;tolika zajatými pohraničníky a&nbsp;celníky? Vždyť by&nbsp;je&nbsp;museli živit a&nbsp;šatit, slušně s&nbsp;nimi zacházet, dodržovat mezinárodní konvence: třikrát denně teplé jídlo, čistá prostěradla, prostorné, větrané cely, topení a&nbsp;každý den vycházka na&nbsp;čerstvém vzduchu. To&nbsp;by&nbsp;mohli rovnou pověsit celé své zbojnictví na&nbsp;hřebík. Raději přenechali starost o&nbsp;poražené vlkodlakům. Ti&nbsp;už&nbsp;věděli, jak je&nbsp;zbavit starostí.</span></p>
        <p class="chunk" data-nb-ref-number="182" data-nb-words="154" data-nb-chars="1025"><span class="idea" data-nb-ref-number="188" id="idea188" data-nb-words="154" data-nb-chars="1025">Půl hodiny po&nbsp;půlnoci bylo po&nbsp;všem. Oleksa Dovbuš a&nbsp;jeho zbojnický štáb zasedli s&nbsp;osvobozenými vojsky plukovníka Kotulána v&nbsp;politické světnici ke&nbsp;stolu pokrytému rudým ubrusem. Byla to&nbsp;místnost nejvhodnější k&nbsp;oslavě velkého vítězství nad nespravedlivými pohraničníky a&nbsp;celníky, kteří ukradli vojskům táhnoucím na&nbsp;Sovětský svaz peníze potřebné k&nbsp;vedení války a&nbsp;ještě je&nbsp;potupili uvězněním v&nbsp;ťurmě, kde je&nbsp;hodlali umořit hladem. Málem už&nbsp;k&nbsp;tomu došlo, vždyť jim odepřeli večeři. Ostatní zbojníci rozdělali na&nbsp;dvoře vysoké ohně. Kuchař okultista Jurajda se&nbsp;dobrovolně přihlásil, že&nbsp;s&nbsp;pomocí staršího lejtěnanta Tatjana Tatjanoviče Stěnolezyna, čestného člověka, uvaří pro všechny pravý okultistický guláš. Neptejme se&nbsp;raději, z&nbsp;čeho ten guláš vařili, aby sedm stovek zbojníčků a&nbsp;devět jejich nových přátel do&nbsp;sytosti nasytili. Válka je&nbsp;válka a&nbsp;ve válce nemůže být voják vybíravý. Ale psi pohraničničtí Džulbarsové to&nbsp;nebyli, ani koníci huculové, ti&nbsp;se&nbsp;rozutekli po&nbsp;kraji, zdivočeli a&nbsp;zdivočelí se&nbsp;vesele proháněli po&nbsp;poloninách.</span></p>
        <p class="chunk" data-nb-ref-number="183" data-nb-words="25" data-nb-chars="171"><span class="idea" data-nb-ref-number="189" id="idea189" data-nb-words="25" data-nb-chars="171">Ušetřen byl jenom Krásná Vasilisa. Tolik se&nbsp;těšil na&nbsp;razítkování, ale sklaplo mu, holoubkovi sivokřídlému. Padl před Oleksu Dovbuše na&nbsp;kolena a&nbsp;úpěnlivým hlasem zaškemral:</span></p>
        <p class="chunk" data-nb-ref-number="184" data-nb-words="162" data-nb-chars="981"><span class="idea" data-nb-ref-number="190" id="idea190" data-nb-words="162" data-nb-chars="981">„Milost, sladký Olekso Dovbuši, spanilý zbojníčku! Nic zlého jsem nespáchal a&nbsp;již od&nbsp;útlého dětství jsem toužil být zbojníkem, jenže maměnka mně to&nbsp;zakázali, ať&nbsp;prý se&nbsp;pěkně azbuku učím, zbojnictví že&nbsp;nemá budoucnost, zbojníci že&nbsp;se&nbsp;věší za&nbsp;žebro na&nbsp;hák. A&nbsp;tak místo ke&nbsp;zbojníkům dali mě&nbsp;k&nbsp;celníkům. Státní služba prý je&nbsp;jistější: stálý plat, služební postup, pod penzí… Co&nbsp;jsem mohl dělat? A&nbsp;já jsem tolik toužil po&nbsp;červených zbojnických kalhotách! Prý budu u&nbsp;celníků razítkovat. Od&nbsp;božího ránka do&nbsp;božího večírku razítkovat! Kdo by&nbsp;něčemu takovému odolal, vzácný Olekso Dovbuši. Ani jednou! Ani jedinkrát jsem si&nbsp;ještě nebouchl. Vezmi mě, Olekso Dovbuši, znamenitý zbojnický hejtmane, do&nbsp;hory Ťulpasky a&nbsp;já ti&nbsp;slibuji, že&nbsp;budu dobrým zbojníkem: brát budu bohatým a&nbsp;chudým dávat, jak se&nbsp;to&nbsp;po&nbsp;správnosti má. Taky zametat budu, celou Ťulpasku každou sobotu zametu a&nbsp;vytřu, před svátky všecka okna pozumývám; zlé budu zabíjet a&nbsp;hodné hladit, jenom mě&nbsp;ušetři guláše a&nbsp;přiviň k&nbsp;sobě.“</span></p>
        <p class="chunk" data-nb-ref-number="185" data-nb-words="46" data-nb-chars="267"><span class="idea" data-nb-ref-number="191" id="idea191" data-nb-words="46" data-nb-chars="267">Takto prosil a&nbsp;žadonil celníček Krásná Vasilisa a&nbsp;z&nbsp;velkých, jako len modrých očí se&nbsp;mu&nbsp;řinuly slzy jako hrachy. Laťkový plot by&nbsp;se&nbsp;nad ním ustrnul. Zalíbily se&nbsp;Oleksu Dovbušovi andělské oči a&nbsp;pšeničné vlasy Krásné Vasilisy a&nbsp;jeho zbojnické srdce se&nbsp;nad ním ustrnulo.</span></p>
        <p class="chunk" data-nb-ref-number="186" data-nb-words="19" data-nb-chars="129"><span class="idea" data-nb-ref-number="192" id="idea192" data-nb-words="19" data-nb-chars="129">„Víš-li pak, Krásná Vasiliso, že&nbsp;budeš muset nespravedlivá hrdla podřezávat a&nbsp;k&nbsp;razítkování se&nbsp;u&nbsp;nás, zbojníčků, sotva dostaneš?“</span></p>
        <p class="chunk" data-nb-ref-number="187" data-nb-words="13" data-nb-chars="82"><span class="idea" data-nb-ref-number="193" id="idea193" data-nb-words="13" data-nb-chars="82">„Budu pilným hrdlořezem a&nbsp;razítkování snadno oželím, jen když mě&nbsp;k&nbsp;sobě přivineš.“</span></p>
        <p class="chunk" data-nb-ref-number="188" data-nb-words="24" data-nb-chars="153"><span class="idea" data-nb-ref-number="194" id="idea194" data-nb-words="24" data-nb-chars="153">„Co bych nepřivinul, přivinu,“ řekl Oleksa Dovbuš a&nbsp;přivinul Krásnou Vasilisu k&nbsp;sobě. A&nbsp;vinul jej k&nbsp;sobě, dokud nebyl Jurajdův okultistický guláš hotový.</span></p>
        <p class="chunk" data-nb-ref-number="189" data-nb-words="221" data-nb-chars="1413"><span class="idea" data-nb-ref-number="195" id="idea195" data-nb-words="221" data-nb-chars="1413">Zbojníci objevili v&nbsp;rozlehlém sklepení pod celnicí spoustu láhví zabavených pašerákům a&nbsp;také nepašerákům, kteří se&nbsp;na&nbsp;cestu do&nbsp;ciziny vybavili cestovním proviantem. V&nbsp;láhvích byly rozmanité nápoje: pivo, víno, kořalky a&nbsp;likéry všech možných i&nbsp;nemožných značek. Cizinci je&nbsp;chtěli přenést přes hranice, ale chyba lávky, celníci jim paš zhabali a&nbsp;uložili v&nbsp;celničním sklepení. Rádi by&nbsp;nápoje výhodně prodali, jenže lid byl chudý a&nbsp;kořaličku si&nbsp;raději pálil z&nbsp;brambor, žaludů a&nbsp;bukvic sám, na&nbsp;pořádné nápoje neměl peníze ani hubu; byly mu&nbsp;málo silné. Zhabané nápoje se&nbsp;na&nbsp;celnici hromadily i&nbsp;přesto, že&nbsp;si&nbsp;z&nbsp;nich celníci i&nbsp;pohraničníci začasté přihýbali. Teď nastala pravá chvíle zatočit s&nbsp;nimi. Nadrotmistr Prkénko se&nbsp;dobrovolně přihlásil, že&nbsp;záležitost zorganizuje, protože je&nbsp;staršinou a&nbsp;má bohaté zkušenosti s&nbsp;vydáváním rumu vojskům při vyhlašování války Sovětskému svazu. Oleksa Dovbuš mu&nbsp;přidělil tři spolehlivé zbojníčky poloabstinentíčky, aby mu&nbsp;byli k&nbsp;ruce. Vymyli největší kotel po&nbsp;guláši a&nbsp;kvůli spravedlnosti lili do&nbsp;něj z&nbsp;láhví pivo, víno, kořalku a&nbsp;likéry, jak jim co&nbsp;přišlo pod ruku, aby někdo nereptal, že&nbsp;neměl ajerkoňak nebo becherovku, že&nbsp;musí chlemtat Johnnieho Walkera. V&nbsp;kotli se&nbsp;všechny nápoje spojily ve&nbsp;vzácnou jednotu a&nbsp;každý chlemtal všecko. Nadrotmistr Prkénko i&nbsp;přesto, že&nbsp;mu&nbsp;parobci z&nbsp;Priekopy u&nbsp;Hrušky oškubali uniformu, nepřestal být vojákem se&nbsp;smyslem pro spravedlnost, řád a&nbsp;pořádek.</span></p>
        <p class="chunk" data-nb-ref-number="190" data-nb-words="106" data-nb-chars="649"><span class="idea" data-nb-ref-number="196" id="idea196" data-nb-words="106" data-nb-chars="649">Také zbojníci měli smysl pro spravedlnost, jenže jim chyběl smysl pro řád a&nbsp;pořádek. Byli to&nbsp;spravedliví a&nbsp;bojovní bohémové, a&nbsp;kdyby byl Oleksa Dovbuš býval nebyl tak silnou a&nbsp;jednotící osobností, dozajista by&nbsp;se&nbsp;po&nbsp;čase rozutekli a&nbsp;zbíjali spravedlivě každý na&nbsp;svou pěst. Nebýt Prkénkova smyslu pro řád a&nbsp;pořádek i&nbsp;při bujaré oslavě vítězství, pobili by&nbsp;se&nbsp;zbojníčkové mezi sebou o&nbsp;flašku becherovky ajn cvaj draj. Prkénko na&nbsp;dvoře osvíceném vatrami stravujícími dřevěné součásti kasáren, tyčky z&nbsp;plotu a&nbsp;nábytek z&nbsp;kanceláří přiděloval míchaný nápoj z&nbsp;kotle ukázněně v&nbsp;řadě seřazeným zbojníčkům do&nbsp;ešusů, a&nbsp;komu bylo málo, mohl si&nbsp;přijít pro nášup.</span></p>
        <p class="chunk" data-nb-ref-number="191" data-nb-words="88" data-nb-chars="554"><span class="idea" data-nb-ref-number="197" id="idea197" data-nb-words="88" data-nb-chars="554">Zbojníci na&nbsp;dvoře ukázněně pili a&nbsp;zpívali zbojnické písně a&nbsp;také tančili zbojnické tance s&nbsp;vysokými výskoky a&nbsp;mohutnými rozmachy sekerkami a&nbsp;výstřely do&nbsp;vzduchu z&nbsp;hajdamaček, také z&nbsp;ukořistěných signálních pistolí vystřelovali barevné rakety, až&nbsp;přilákali chasu z&nbsp;blízké vesnice Nižní Sucharky, převážně děvčata v&nbsp;modrých suknicích a&nbsp;ve vyšívaných živůtcích plných prsou. Radostně se&nbsp;dala do&nbsp;tance se&nbsp;zbojníčky a&nbsp;do pití z&nbsp;jejich ešusů. Jenže jak tomu začasté bývá, bylo děvčat pohříchu málo a&nbsp;zbojníci museli tančit povětšinou pán s&nbsp;pánem a&nbsp;to není ono.</span></p>
        <p class="chunk" data-nb-ref-number="192" data-nb-words="163" data-nb-chars="1127"><span class="idea" data-nb-ref-number="198" id="idea198" data-nb-words="163" data-nb-chars="1127">Kdože to&nbsp;seděl v&nbsp;politické světnici u&nbsp;stolu s&nbsp;rudým ubrusem, u&nbsp;prázdných talířů po&nbsp;okultistickém guláši kuchaře Župajdy či&nbsp;Jurajdy (nebo snad Kulajdy?) a&nbsp;plných láhví červeného vína modrého portugalu z&nbsp;oblasti Retzu v&nbsp;Dolních Rakousích? Zbojnický hejtman Oleksa Dovbuš s&nbsp;Krásnou Vasilisou po&nbsp;boku a&nbsp;plukovník Kotulán se&nbsp;svými vojsky&nbsp;– podplukovníkem vojínem profesorem Weinbergerem, vojínem pacifistou Oldřichem Navrátilem, vojínem specialistou Longinem Peckou, vojínem konceptualistou Pytlíčkem a… a&nbsp;to byli všichni. Kdože to&nbsp;neseděl v&nbsp;politické světnici a&nbsp;nepil modrý portugal? Staršina nadrotmistr Prkénko&nbsp;– rozděloval zbojníčkům a&nbsp;venkovské chase nápoje; kuchař vojín okultista Jurajda a&nbsp;starší lejtěnant Tatjan Tatjanovič Stěnolezyn, čestný člověk&nbsp;– umývali nádobí po&nbsp;okultistickém guláši. Ale kam se&nbsp;poděla praporčice Melodie Křoupalová-Podpolanská, diva na&nbsp;zlatých podpatcích, proč tu&nbsp;s&nbsp;nimi nezpívá vítězné písně? Neměl by&nbsp;tu&nbsp;s&nbsp;nimi v&nbsp;politické světnici sedět také Ihnat Žvaňka, tajný agent 001, zbojnický James Egon Bondy operující v&nbsp;týlu nepřítele? Že&nbsp;by&nbsp;hned po&nbsp;splnění náročného úkolu plnil další, ještě náročnější?</span></p>
        <p class="chunk" data-nb-ref-number="193" data-nb-words="56" data-nb-chars="400"><span class="idea" data-nb-ref-number="199" id="idea199" data-nb-words="56" data-nb-chars="400">Profesor Weinberger přítomným vyprávěl o&nbsp;vztahu vídeňského cukráře, publicisty, vlastence a&nbsp;myslitele Christiana Immanuela Kepke-Kapkawského k&nbsp;červenému vínu modrý portugal z&nbsp;oblasti Retzu, kam často zajížděl nejen pro víno, ale také pro mouku semletou větrným mlýnem na&nbsp;pahorku nad Retzem. Neboť mouka semletá větrem obsahuje jisté procento větrnosti, jakého se&nbsp;u&nbsp;mouk z&nbsp;obligátních mlýnů nedostává.</span></p>
        <p class="chunk" data-nb-ref-number="194" data-nb-words="26" data-nb-chars="201"><span class="idea" data-nb-ref-number="200" id="idea200" data-nb-words="26" data-nb-chars="201">„Bez takové mouky byl by&nbsp;věhlas Kepke-Kapkawského smetanových větrníků poloviční,“ prohlásil profesor Weinberger, „ne-li třetinový, to&nbsp;si&nbsp;pište! Kdo hodlá tvrdit opak, nechť nastolí relevantní důkazy!“</span></p>
        <p class="chunk" data-nb-ref-number="195" data-nb-words="251" data-nb-chars="1638"><span class="idea" data-nb-ref-number="201" id="idea201" data-nb-words="251" data-nb-chars="1638">„Tja,“ řekl Oleksa Dovbuš po&nbsp;chvíli všeobecné zaraženosti a&nbsp;nalil si&nbsp;vína do&nbsp;cínového poháru, který nosil stále při sobě. Všichni vzhlédli a&nbsp;jejich pohledy se&nbsp;zavěsily zbojnickému hejtmanovi na&nbsp;rty. „Někdy se&nbsp;ani nejlegendárnějšímu zbojníkovi nepodaří to, co&nbsp;by&nbsp;se&nbsp;mu&nbsp;podařit mělo: aby vykonal dobro, které vykonat měl. Víno mi&nbsp;hořkne v&nbsp;ústech, když zaslechnu jméno Christian Immanuel Kepke-Kapkawski. Nebyl jsem dost bdělý, nebyl jsem dosti ostra­žitý. Ajajaj! Ani Ihnat Žvaňka, má&nbsp;pravá ruka, nemohl zabránit nejhoršímu. Operoval tenkrát na&nbsp;Dálném východě, podplavával sovětské atomové ponorky a&nbsp;lepil na&nbsp;ně&nbsp;nálepky LOVE NOT WAR a&nbsp;ATOMKRAFT NEIN, DANKE! Když muži z&nbsp;Komitétu gosudarstvěnné bezopasnosti převáželi v&nbsp;černém havranu Kepke-Kapkawského naším územím pod horou Ťulpaskou na&nbsp;východ, obcoval jsem v&nbsp;obci Kolomyši s&nbsp;manželkou Štěpána Dzvinky, s&nbsp;mojí milovanou milenkou. Copak je&nbsp;zbojník jenom zbojníkem, vždyť je&nbsp;také člověkem s&nbsp;lidskými slabostmi, božím tvorem, žlázy mi&nbsp;tenkrát sloužily a&nbsp;zaplať pánbůh stále ještě slouží. Nemohl jsem přeci ženu Štěpána Dzvinky nechat Štěpánu Dzvinkovi jenom tak nedoukojenou, natáhnout červené kalhoty a&nbsp;hrr na&nbsp;ně, když jsem ani nevěděl, že&nbsp;ti&nbsp;zběsilí z&nbsp;suky synové vezou Christiana Immanuela Kepke-Kapkawského v&nbsp;černém havranu za&nbsp;Ural. Kdybych to&nbsp;byl býval věděl, býval bych si&nbsp;ty&nbsp;kalhoty natáhl a&nbsp;k&nbsp;manželce Štěpána Dzvinky byl bych se&nbsp;býval vrátil dokončit akt později, až&nbsp;by&nbsp;bylo bývalo důležitější dílo hotové: černý havran zastaven, otevřen, vybrán a&nbsp;svržen do&nbsp;propasti, z&nbsp;suky synové pobiti a&nbsp;slovutný cukrář, publicista, vlastenec a&nbsp;myslitel posazen do&nbsp;vagonu první třídy směr Vídeň.“</span></p>
        <p class="chunk" data-nb-ref-number="196" data-nb-words="19" data-nb-chars="136"><span class="idea" data-nb-ref-number="202" id="idea202" data-nb-words="19" data-nb-chars="136">„Pozdě bycha honit, zbojníče,“ pravil profesor Weinberger, „je zbytečné plakat nad rozlitým mlékem. Cukrář je&nbsp;smrtelný, jeho dílo živé.“</span></p>
        <p class="chunk" data-nb-ref-number="197" data-nb-words="19" data-nb-chars="117"><span class="idea" data-nb-ref-number="203" id="idea203" data-nb-words="19" data-nb-chars="117">„Už se&nbsp;tím netrap,“ přidal se&nbsp;k&nbsp;profesorovým útěchám plukovník Kotulán, „hlavně zdraví! A&nbsp;taky štěstí a&nbsp;veselá mysl.“</span></p>
        <p class="chunk" data-nb-ref-number="198" data-nb-words="26" data-nb-chars="156"><span class="idea" data-nb-ref-number="204" id="idea204" data-nb-words="26" data-nb-chars="156">„Tak,“ řekl Oleksa Dovbuš, „všichni tam musíme. A&nbsp;na to&nbsp;se&nbsp;napijeme!“ Všichni povstali, pozvedli číše a&nbsp;napili se&nbsp;vína, které měl vídeňský cukrář tolik rád.</span></p>
        <p class="chunk" data-nb-ref-number="199" data-nb-words="13" data-nb-chars="83"><span class="idea" data-nb-ref-number="205" id="idea205" data-nb-words="13" data-nb-chars="83">„Mladý může, starý musí,“ dodal ještě Krásná Vasilisa a&nbsp;usmál se&nbsp;andělským úsměvem.</span></p>
        <p class="chunk" data-nb-ref-number="200" data-nb-words="34" data-nb-chars="218"><span class="idea" data-nb-ref-number="206" id="idea206" data-nb-words="34" data-nb-chars="218">Oleksa Dovbuš postavil pohár na&nbsp;ubrus a&nbsp;na tváři se&nbsp;mu&nbsp;rozhostil slavnostní, trochu tajuplný výraz. Pokynul přítomným, aby se&nbsp;posadili, a&nbsp;třikrát zbojnicky zatleskal. Dveře se&nbsp;otevřely a&nbsp;dovnitř vjel trakař plný peněz.</span></p>
        <p class="chunk" data-nb-ref-number="201" data-nb-words="17" data-nb-chars="118"><span class="idea" data-nb-ref-number="207" id="idea207" data-nb-words="17" data-nb-chars="118">„Vracím, co&nbsp;vám zlotřilí pohraničníci a&nbsp;celníci zhabali. Co&nbsp;bylo ukradeno, musí být vráceno,“ prohlásil Oleksa Dovbuš.</span></p>
        <p class="chunk" data-nb-ref-number="202" data-nb-words="104" data-nb-chars="609"><span class="idea" data-nb-ref-number="208" id="idea208" data-nb-words="104" data-nb-chars="609">Peněz na&nbsp;trakaři bylo mnohem víc, než kolik jich celníci a&nbsp;pohraničníci našli pod roštem polní kuchyně. Oleksa Dovbuš jinak nedal, museli si&nbsp;vzít všechno, co&nbsp;na&nbsp;trakaři bylo, a&nbsp;mohli si&nbsp;nechat i&nbsp;trakař, vždyť peníze potřebují na&nbsp;obecně prospěšnou věc a&nbsp;trakař by&nbsp;zbojníkům leda zavazel. Zbojníci by&nbsp;se&nbsp;rádi k&nbsp;vojskům přidali a&nbsp;táhli s&nbsp;nimi na&nbsp;Sovětský svaz, jenže zbojník má&nbsp;v&nbsp;dějinách jinou funkci nežli voják, zbojník chrání lid před zvůlí a&nbsp;bezprávím, kdežto voják vede válku nebo se&nbsp;na&nbsp;ni&nbsp;připravuje. A&nbsp;tak zůstanou zbojníci v&nbsp;hoře Ťulpasce a&nbsp;vojska plukovníka Kotulána potáhnou na&nbsp;Sovětský svaz bez nich.</span></p>
        <p class="chunk" data-nb-ref-number="203" data-nb-words="91" data-nb-chars="541"><span class="idea" data-nb-ref-number="209" id="idea209" data-nb-words="91" data-nb-chars="541">Slunce vyklouzlo zpoza Karpat a&nbsp;zahlédlo vlkodlaky, kteří se&nbsp;už&nbsp;překulili přes kládu a&nbsp;nachlemtaní čerstvé krve křepce mašírují do&nbsp;fabriky, se&nbsp;sekyrou do&nbsp;lesa nebo s&nbsp;kosou na&nbsp;pole, do&nbsp;školy či&nbsp;do&nbsp;kanceláře, odžít si&nbsp;svůj všední den. Taky vesnická chasa už&nbsp;se&nbsp;vrátila domů, do&nbsp;Nižní Sucharky. Děvčata vhupla pod peřinu, aby mateře nevěděly, že&nbsp;celou noc se&nbsp;zbojníky proskotačila, chasníci popadli vidle, aby si&nbsp;otcové mysleli, že&nbsp;tak brzo vstali a&nbsp;kydají hnůj. Jenže nekydali, jen tak s&nbsp;hlavičkami bolavými o&nbsp;vidle se&nbsp;opírali a&nbsp;vestoje spali.</span></p>
        <p class="chunk" data-nb-ref-number="204" data-nb-words="51" data-nb-chars="342"><span class="idea" data-nb-ref-number="210" id="idea210" data-nb-words="51" data-nb-chars="342">Zbojníci zatím uklízeli, rovnali kasárna a&nbsp;celnici se&nbsp;zemí. Když se&nbsp;prouklízeli až&nbsp;ke&nbsp;kanceláři velitele pohraničníků, když nakoukli dovnitř, raději potichu zavřeli a&nbsp;po špičkách odešli srovnávat se&nbsp;zemí celnici. Protože načapali Ihnata Žvaňku s&nbsp;Melodií Podpolanskou. Na&nbsp;tvrdém kavalci ruku v&nbsp;ruce našívali na&nbsp;temně rudou róbu opadané flitry.</span></p>
        <p class="chunk" data-nb-ref-number="205" data-nb-words="101" data-nb-chars="626"><span class="idea" data-nb-ref-number="211" id="idea211" data-nb-words="101" data-nb-chars="626">O&nbsp;polednách bylo uklizeno, po&nbsp;kasárnech a&nbsp;celnici ani památky, všechno srovnáno se&nbsp;zemí, pohnojeno, zaseto, travička už&nbsp;se&nbsp;zelenala a&nbsp;sedm set zbojníků v&nbsp;červených kalhotách kráčelo za&nbsp;Oleksou Dovbušem domů, do&nbsp;hory Ťulpasky číhat na&nbsp;zlé lidi a&nbsp;bránit jim ve&nbsp;zlých skutcích, bohatým brát a&nbsp;potřebným rozdávat. Jen Ihnat Žvaňka ještě pomáhal vojskům plukovníka Kotulána vyprostit gazík a&nbsp;polní kuchyni z&nbsp;potoka na&nbsp;druhý břeh. A&nbsp;když je&nbsp;vyprostil, ještě se&nbsp;v&nbsp;křoví patnáct kroků od&nbsp;potoka rozloučil s&nbsp;Melodií v&nbsp;šatech čerstvě pošitých blýskavými flitry. Když se&nbsp;rozloučili, odkráčel také Žvaňka do&nbsp;hory Ťulpasky za&nbsp;svými brachy.</span></p>
        <p class="chunk" data-nb-ref-number="206" data-nb-words="36" data-nb-chars="223"><span class="idea" data-nb-ref-number="212" id="idea212" data-nb-words="36" data-nb-chars="223">„Mám pro tebe radostnou zprávu,“ řekl Pytlíčkovi Longin Pecka a&nbsp;podal mu&nbsp;fotoaparát Fujifilm, vylovený z&nbsp;kádě. „Podařilo se&nbsp;mi&nbsp;ten krám opravit. Dávej si&nbsp;na&nbsp;něj bacha, je&nbsp;to&nbsp;citlivá japonská práce, ty&nbsp;jeden konceptualisto.“</span></p>
        <p class="chunk" data-nb-ref-number="207" data-nb-words="61" data-nb-chars="379"><span class="idea" data-nb-ref-number="213" id="idea213" data-nb-words="61" data-nb-chars="379">Nadrotmistr Prkénko se&nbsp;opět blyštěl vojenskými ozdobami. Oškubal z&nbsp;uniformy zesnulého komandýra pohraničníků knoflíky, medaile a&nbsp;další cingrlátka a&nbsp;našil si&nbsp;je&nbsp;na&nbsp;svoji orvanou uniformu. Místo lva se&nbsp;dvěma ocasy a&nbsp;vyplazeným jazykem měl teď medvěda s&nbsp;vyceněnými zuby. Knoflíky se&nbsp;zas blyštěly zlatem a&nbsp;byly tak veliké, že&nbsp;pro ně, aby je&nbsp;mohl zapnout, musel zvětšit dírky na&nbsp;saku.</span></p>
        <p class="chunk" data-nb-ref-number="208" data-nb-words="10" data-nb-chars="64"><span class="idea" data-nb-ref-number="214" id="idea214" data-nb-words="10" data-nb-chars="64">„Nasedat!“ zavelel plukovník Kotulán a&nbsp;vojska se&nbsp;dala do&nbsp;pohybu.</span></p>
        <p class="chunk" data-nb-ref-number="209" data-nb-words="85" data-nb-chars="484"><span class="idea" data-nb-ref-number="215" id="idea215" data-nb-words="85" data-nb-chars="484">Na&nbsp;moře se&nbsp;pouštím v&nbsp;noci, abych měl hvězdné nebe nad hlavou a&nbsp;mravní zákon v&nbsp;sobě. Ve&nbsp;dne je&nbsp;to&nbsp;nemožné; ale i&nbsp;v&nbsp;noci se&nbsp;hvězdy na&nbsp;obloze zaneřáděné světly velkoměsta špatně hledají. Hvězdného nebe se&nbsp;nám nedostává, mravní zákon je&nbsp;obcházen. Proto vstupuji na&nbsp;prám Medúzy za&nbsp;tmy, se&nbsp;zuby vyčištěnými, přikrývku u&nbsp;brady. Daleko od&nbsp;břehů, od&nbsp;lidí a&nbsp;jejich světel, na&nbsp;vysokém moři mne nic neruší. Nedoléhá sem povyk racků ani svist kormoránních letek, je&nbsp;tu&nbsp;jen šplouchavé ticho oceánu.</span></p>
        <p class="chunk" data-nb-ref-number="210" data-nb-words="38" data-nb-chars="213"><span class="idea" data-nb-ref-number="216" id="idea216" data-nb-words="38" data-nb-chars="213">V&nbsp;dřívějších dobách se&nbsp;cestovatelé nemohli rozhodnout pro cestu kolem světa. Svět nebyl kulatý, měl kdesi začátek a&nbsp;jinde konec. Mohli však nasednout na&nbsp;koně a&nbsp;vydat se&nbsp;z&nbsp;Čech až&nbsp;na&nbsp;konec světa. A&nbsp;pak zase zpátky.</span></p>
        <p class="chunk" data-nb-ref-number="211" data-nb-words="62" data-nb-chars="361"><span class="idea" data-nb-ref-number="217" id="idea217" data-nb-words="62" data-nb-chars="361">Z&nbsp;hlubokého nebe se&nbsp;mi&nbsp;zatočila hlava. Dech se&nbsp;úží, úzkost mě&nbsp;svírá, propadám zoufalství. A&nbsp;tu na&nbsp;mne mezi hvězdami jedna hvězdička vyjukne, modře pomrkává, kyne mi: Pojď! Pojď za&nbsp;mnou… Nic neslibuje, ale já&nbsp;tuším příslib čehosi báječného. Nořím ruce do&nbsp;vln a&nbsp;hrabu jimi jako čubička v&nbsp;požární jímce. Prám se&nbsp;dává do&nbsp;pohybu, směr modrá hvězda, hvězda vytoužená.</span></p>
        <h4 id="3" class="chunk" data-nb-ref-number="212" data-nb-words="1" data-nb-chars="1"><span class="idea" data-nb-ref-number="218" id="idea218" data-nb-words="1" data-nb-chars="1">3</span></h4>
        <p class="chunk" data-nb-ref-number="213" data-nb-words="69" data-nb-chars="474"><span class="idea" data-nb-ref-number="219" id="idea219" data-nb-words="69" data-nb-chars="474">Toho dne urazila vojska plukovníka Kotulána jenom pár kilometrů po&nbsp;silničce nevalné kvality vinoucí se&nbsp;podél potoka hlubokým, těsným údolím mezi příkrými svahy porostlými smíšeným lesem s&nbsp;převahou listnáčů, plné hřibů obecných se&nbsp;světle hnědými hlavičkami i&nbsp;hřibů kolodějů s&nbsp;purpurovými výtrusnicemi, na&nbsp;řezu modrajících. Houby pohlížely svrchu na&nbsp;projíždějící vojska a&nbsp;kývaly na&nbsp;ně&nbsp;zpoza buků, lákaly tak mocně, že&nbsp;jim nebylo možné odolat. Velitel Kotulán přikázal stručně:</span></p>
        <p class="chunk" data-nb-ref-number="214" data-nb-words="4" data-nb-chars="37"><span class="idea" data-nb-ref-number="220" id="idea220" data-nb-words="4" data-nb-chars="37">„Zastavit! Vysednout! Hřiby sklidit!“</span></p>
        <p class="chunk" data-nb-ref-number="215" data-nb-words="27" data-nb-chars="162"><span class="idea" data-nb-ref-number="221" id="idea221" data-nb-words="27" data-nb-chars="162">Nosili jich celé náruče, už&nbsp;jimi naplnili kotel polní kuchyně, sypali houby do&nbsp;volných prostor obou vozidel a&nbsp;přinášeli stále nové a&nbsp;nové. Co&nbsp;s&nbsp;takovým nadělením?</span></p>
        <p class="chunk" data-nb-ref-number="216" data-nb-words="50" data-nb-chars="308"><span class="idea" data-nb-ref-number="222" id="idea222" data-nb-words="50" data-nb-chars="308">„Dosklízet! Nasednout!“ zavelel velitel, když mu&nbsp;doklaplo, že&nbsp;v&nbsp;této bitvě byli houbami poraženi. Když vyjeli z&nbsp;lesa, hory ustoupily a&nbsp;údolí se&nbsp;rozšířilo v&nbsp;prostornou louku s&nbsp;otavou už&nbsp;posečenou a&nbsp;uklizenou. Na&nbsp;olši u&nbsp;silnice viselo prkno natřené vápnem, na&nbsp;něm suříkovou barvou šipka a&nbsp;nápis dvojí abecedou:</span></p>
        <p class="chunk" data-nb-ref-number="217" data-nb-words="2" data-nb-chars="19"><span class="idea" data-nb-ref-number="223" id="idea223" data-nb-words="2" data-nb-chars="19">АВТОГОСТНИЦА ОБОРОГ</span></p>
        <p class="chunk" data-nb-ref-number="218" data-nb-words="2" data-nb-chars="12"><span class="idea" data-nb-ref-number="224" id="idea224" data-nb-words="2" data-nb-chars="12">MOTEL OBOROH</span></p>
        <p class="chunk" data-nb-ref-number="219" data-nb-words="26" data-nb-chars="176"><span class="idea" data-nb-ref-number="225" id="idea225" data-nb-words="26" data-nb-chars="176">Šipka ukazovala doleva na&nbsp;mírně rozježděnou, ale suchou polní cestu, sjízdnou i&nbsp;bez řetězů. Skutečně, po&nbsp;necelém kilometru spatřili podobnou ceduli, jenže bez šipky, s&nbsp;nápisem:</span></p>
        <p class="chunk" data-nb-ref-number="220" data-nb-words="1" data-nb-chars="4"><span class="idea" data-nb-ref-number="226" id="idea226" data-nb-words="1" data-nb-chars="4">BOT!</span></p>
        <p class="chunk" data-nb-ref-number="221" data-nb-words="150" data-nb-chars="929"><span class="idea" data-nb-ref-number="227" id="idea227" data-nb-words="150" data-nb-chars="929">U&nbsp;stolku za&nbsp;pruhovanou závorou seděl na&nbsp;trojnohé židli chlap se&nbsp;zahnutým nosem, odstávajícíma ušima a&nbsp;rozježenými vlasy. Kdyby měl na&nbsp;sobě červené kalhoty, nemohlo dojít k&nbsp;mýlce. Kalhoty však měl manšestrové, hnědé jako srst letního srnce. Před ním na&nbsp;rozviklaném stolku ležela ohmataná kniha většího formátu, poblíž barel s&nbsp;ruční pumpou. Oboroh nebyl jen motel, ale i&nbsp;čerpací stanice. Byla tu&nbsp;studna s&nbsp;va­hadlem, po&nbsp;obvodu rozsáhlé louky plot z&nbsp;kůlů propletených vrbo­vými houžvemi, na&nbsp;louce halabala poskládané ubytovací oborohy. Chlap u&nbsp;vchodu měl za&nbsp;zády dřevěnou kůlnu a&nbsp;na ní&nbsp;desku s&nbsp;očíslovanými hřebíky&nbsp;– některé byly zrezivělé, jiné novější. Visely na&nbsp;nich dřevěné hrušky s&nbsp;čísly oborohů. Chlap byl majitel motelu a&nbsp;zároveň recepční, jmenoval se&nbsp;Kazak Kazačok. Kromě kalhot měl na&nbsp;sobě ušmudlanou rubašku, na&nbsp;hlavě ušanku s&nbsp;pravým uchem natrženým a&nbsp;levým urvaným docela. V&nbsp;babím létě to&nbsp;nevadí, ale co&nbsp;bude dělat v&nbsp;zimě?</span></p>
        <p class="chunk" data-nb-ref-number="222" data-nb-words="57" data-nb-chars="375"><span class="idea" data-nb-ref-number="228" id="idea228" data-nb-words="57" data-nb-chars="375">Kazak Kazačok si&nbsp;všechny zapsal do&nbsp;knihy hostí, ukázal místo, kde možno zaparkovat, a&nbsp;přidělil každému hrušku s&nbsp;číslem. Klíč nebylo potřeba, oborohy se&nbsp;nezamykají. Ještě upozornil, že&nbsp;v&nbsp;oborohu panuje přísný zákaz kouření a&nbsp;manipulace s&nbsp;otevřeným ohněm. Loni si&nbsp;tu&nbsp;mladý pár amerických turistů bezodkladně potřeboval zahulit jakousi trávu a&nbsp;bylo to&nbsp;jejich poslední pokouření.</span></p>
        <p class="chunk" data-nb-ref-number="223" data-nb-words="33" data-nb-chars="193"><span class="idea" data-nb-ref-number="229" id="idea229" data-nb-words="33" data-nb-chars="193">„Zbyly z&nbsp;nich akorát škvarky. Oba se&nbsp;vešli do&nbsp;jedné krabice od&nbsp;bot a&nbsp;dobytek neměl co&nbsp;žrát,“ vysvětlil hoteliér na&nbsp;odstrašujícím příkladu, že&nbsp;zákaz hry s&nbsp;ohněm není zbytečný. „Platí se&nbsp;předem!“</span></p>
        <p class="chunk" data-nb-ref-number="224" data-nb-words="66" data-nb-chars="394"><span class="idea" data-nb-ref-number="230" id="idea230" data-nb-words="66" data-nb-chars="394">Kotulán chtěl šetřit válečnou kasu a&nbsp;místo peněz mu&nbsp;nabídl hříbky. Kazak Kazačok se&nbsp;dal do&nbsp;smíchu, až&nbsp;se&nbsp;pod ním zvrátila trojnožka. Chtěl dolary, eventuálně eura. Zaplatili tedy předem a&nbsp;ještě mu&nbsp;přidali zbojnický trakař, už&nbsp;jim nebyl k&nbsp;ničemu. Kazak Kazačok dovolil Jurajdovi zatopit v&nbsp;polní kuchyni a&nbsp;uvařit houbový guláš. Nechal se&nbsp;taky pozvat a&nbsp;moc mu&nbsp;chutnalo. Došel si&nbsp;dvakrát pro nášup.</span></p>
        <p class="chunk" data-nb-ref-number="225" data-nb-words="3" data-nb-chars="20"><span class="idea" data-nb-ref-number="231" id="idea231" data-nb-words="3" data-nb-chars="20"><em>Motel Oboroh, středa</em></span></p>
        <p class="chunk" data-nb-ref-number="226" data-nb-words="3" data-nb-chars="22"><span class="idea" data-nb-ref-number="232" id="idea232" data-nb-words="3" data-nb-chars="22">Má&nbsp;znejmilejší Aničko!</span></p>
        <p class="chunk" data-nb-ref-number="227" data-nb-words="84" data-nb-chars="518"><span class="idea" data-nb-ref-number="233" id="idea233" data-nb-words="84" data-nb-chars="518">Moc se&nbsp;omlouvám, že&nbsp;jsem se&nbsp;odmlčel na&nbsp;takovou dobu. Válka nepřeje zamilovaným, chvilka klidu k&nbsp;napsání dopisu se&nbsp;těžko hledá. A&nbsp;tak mi&nbsp;odpusť, moje Dušičko, že&nbsp;jsem Tě&nbsp;nechal tak dlouho čekat. V&nbsp;myšlenkách jsem stále s&nbsp;Tebou, kudy chodím, tudy na&nbsp;Tebe myslím. Po&nbsp;strastech uplynulých dní jsme se&nbsp;ubytovali v&nbsp;příjemném, vzdušném motelu Oboroh, blízko silnice. Jakmile dorazíme do&nbsp;Užhorodu, pošlu dopis z&nbsp;pošty, recepční Kazak Kazačok nemá známky ani poštovní schránku, tomu bych dopis nesvěřil, mohl by&nbsp;ho&nbsp;zašantročit.</span></p>
        <p class="chunk" data-nb-ref-number="228" data-nb-words="46" data-nb-chars="257"><span class="idea" data-nb-ref-number="234" id="idea234" data-nb-words="46" data-nb-chars="257">Mám oboroh číslo 17 jenom pro sebe, je&nbsp;večer, seno voní a&nbsp;jakýsi ptáček pěkně tluče, jistě to&nbsp;bude slavík. Svítím si&nbsp;baterkou se&nbsp;solární baterií, abych viděl, i&nbsp;když je&nbsp;nebe plné hvězd, na&nbsp;psaní to&nbsp;nestačí. Svíčkou se&nbsp;svítit nesmí, oboroh by&nbsp;mohl vzplanout.</span></p>
        <p class="chunk" data-nb-ref-number="229" data-nb-words="62" data-nb-chars="299"><span class="idea" data-nb-ref-number="235" id="idea235" data-nb-words="62" data-nb-chars="299">Asi nevíš, co&nbsp;je&nbsp;to&nbsp;oboroh, u&nbsp;nás doma se&nbsp;dává seno do&nbsp;seníků. Jsou to&nbsp;čtyři vysoké kůly zatlučené do&nbsp;země a&nbsp;na nich došková střecha, která se&nbsp;dá&nbsp;posouvat nahoru a&nbsp;dolů podle potřeby. Mezi kůly je&nbsp;seno, suché a&nbsp;voňavé, a&nbsp;taky já&nbsp;tu&nbsp;jsem. Sedím v&nbsp;tom seně s&nbsp;papíry na&nbsp;kolenou a&nbsp;píšu Ti&nbsp;dopis z&nbsp;války.</span></p>
        <p class="chunk" data-nb-ref-number="230" data-nb-words="113" data-nb-chars="665"><span class="idea" data-nb-ref-number="236" id="idea236" data-nb-words="113" data-nb-chars="665">Už&nbsp;jsem si&nbsp;myslel, že&nbsp;všechno skončilo, že&nbsp;se&nbsp;brzy vrátím. Na&nbsp;hranicích nás totiž zastavili celníci s&nbsp;pohraničníky a&nbsp;chtěli pasy. A&nbsp;protože vojáci žádné pasy nemají, těšil jsem se, že&nbsp;nás vrátí zpátky. Chyba. Zavřeli nás v&nbsp;ťurmě s&nbsp;koleny u&nbsp;brady a&nbsp;všechno nám ukradli, peníze i&nbsp;zbraně, ani jsme je&nbsp;nestačili vybalit. Říkal jsem si: Věčně tady nebudeme. Zavřít nás můžou, pustit musí, a&nbsp;my se&nbsp;vrátíme a&nbsp;já Tě&nbsp;budu moci, moje Dušičko, obejmout, než sníh louky zasněží. Druhá chyba. Jacísi banditi v&nbsp;červených kalhotách, se&nbsp;strašně kousavými psisky, všecky celníky a&nbsp;pohraničníky povraždili a&nbsp;nás z&nbsp;ťurmy vysvobodili. Táhneme tedy dál. Kdoví čeho se&nbsp;tu&nbsp;ještě dožijeme.</span></p>
        <p class="chunk" data-nb-ref-number="231" data-nb-words="47" data-nb-chars="251"><span class="idea" data-nb-ref-number="237" id="idea237" data-nb-words="47" data-nb-chars="251">Ale nestěžuju si, aby sis nemyslela, jídlo je&nbsp;tu&nbsp;dobré&nbsp;– dnes byl k&nbsp;večeři houbový guláš z&nbsp;pravých hřibů, zimou netrpíme, s&nbsp;kamarády je&nbsp;legrace. Však ono to&nbsp;jednou skončí a&nbsp;my si, Aničko Dušičko, padneme do&nbsp;náruče. Ani nevíš, jak je&nbsp;mi&nbsp;po&nbsp;Tobě smutno…</span></p>
        <p class="chunk" data-nb-ref-number="232" data-nb-words="3" data-nb-chars="20"><em><span class="idea" data-nb-ref-number="238" id="idea238" data-nb-words="2" data-nb-chars="13">Tvůj milující<br></span>
<span class="idea" data-nb-ref-number="239" id="idea239" data-nb-words="1" data-nb-chars="7">Oldřich</span></em></p>
        <p class="chunk" data-nb-ref-number="233" data-nb-words="59" data-nb-chars="362"><span class="idea" data-nb-ref-number="240" id="idea240" data-nb-words="59" data-nb-chars="362">Stalo se, co&nbsp;se&nbsp;muselo stát. Když se&nbsp;na&nbsp;začátku mluví o&nbsp;nebezpečí ohně, když se&nbsp;pohybujeme v&nbsp;hořlavém prostředí a&nbsp;v&nbsp;kapse nám chrastí zápalky, co&nbsp;můžeme očekávat? Nejčastější příčinou pohrom a&nbsp;tragédií bývají vášně. Propukne-li něco takového v&nbsp;člověku, zdravý rozum a&nbsp;střízlivý úsudek odejdou do&nbsp;ústraní a&nbsp;vyklidí prostor bez rozumu a&nbsp;neuváženému konání&nbsp;– vášni.</span></p>
        <p class="chunk" data-nb-ref-number="234" data-nb-words="42" data-nb-chars="257"><span class="idea" data-nb-ref-number="241" id="idea241" data-nb-words="42" data-nb-chars="257">Starší lejtěnant Tatjan Tatjanovič Stěnolezyn kouřil cigarety ubalené z&nbsp;dýmkového tabáku Taras Bulba. Jinak o&nbsp;něm moc nevíme a&nbsp;vědět bychom měli, když s&nbsp;námi táhne do&nbsp;války, s&nbsp;takovým jménem když táhne na&nbsp;Sovětský svaz. Oldřich Navrátil se&nbsp;ho&nbsp;zeptal rovnou:</span></p>
        <p class="chunk" data-nb-ref-number="235" data-nb-words="8" data-nb-chars="55"><span class="idea" data-nb-ref-number="242" id="idea242" data-nb-words="8" data-nb-chars="55">„Jak jsi, Tatjane Tatjanoviči, přišel ke&nbsp;své hodnosti?“</span></p>
        <p class="chunk" data-nb-ref-number="236" data-nb-words="90" data-nb-chars="557"><span class="idea" data-nb-ref-number="243" id="idea243" data-nb-words="90" data-nb-chars="557">„Již od&nbsp;útlého dětství jsem toužil být starším lejtěnantem. Některé děti chtěly prak s&nbsp;leteckou gumou, kolo s&nbsp;ráfkovými brzdami, červenou čepici, poslušného psa Ťapku… jiné chtěly dočurat do&nbsp;nejvyšší výšky, stát se&nbsp;skafandrovým potápěčem nebo tryskáčovým pilotem, já&nbsp;jsem chtěl být starším lejtěnantem a&nbsp;neptejte se&nbsp;mne proč. Nevím. Noc co&nbsp;noc se&nbsp;mi&nbsp;zdávalo, že&nbsp;jsem starším lejtěnantem. Jednou zrána jsem se&nbsp;probudil… a&nbsp;byl jsem starším lejtěnantem.“ Jak prosté! Když člověk něco chce a&nbsp;udělá všechno pro to, aby toho dosáhl, dosáhne toho. Nic na&nbsp;tom není.</span></p>
        <p class="chunk" data-nb-ref-number="237" data-nb-words="32" data-nb-chars="196"><span class="idea" data-nb-ref-number="244" id="idea244" data-nb-words="32" data-nb-chars="196">„Já to&nbsp;mohu dosvědčit,“ řekl kuchař okultista Jurajda, „vždyť jsme spolu vyrůstali v&nbsp;jednom sirotčinci. Také já&nbsp;jsem dosáhl toho, čeho jsem dosáhnout chtěl, i&nbsp;když jsem po&nbsp;tom zas tolik netoužil.“</span></p>
        <p class="chunk" data-nb-ref-number="238" data-nb-words="23" data-nb-chars="151"><span class="idea" data-nb-ref-number="245" id="idea245" data-nb-words="23" data-nb-chars="151">„Já to&nbsp;mohu také dosvědčit, vždyť jsme spolu vyrůstali v&nbsp;jednom sirotčinci, zpočátku dokonce v&nbsp;jedné postýlce. Chovanců bylo tenkrát víc než postýlek.“</span></p>
        <p class="chunk" data-nb-ref-number="239" data-nb-words="20" data-nb-chars="122"><span class="idea" data-nb-ref-number="246" id="idea246" data-nb-words="20" data-nb-chars="122">„Vždyť já&nbsp;ani nevím, komu jsem se&nbsp;narodil,“ povzdechl si&nbsp;kuchař okultista Jurajda. „Ale vím, jak jsem se&nbsp;stal okultistou.“</span></p>
        <p class="chunk" data-nb-ref-number="240" data-nb-words="4" data-nb-chars="27"><span class="idea" data-nb-ref-number="247" id="idea247" data-nb-words="4" data-nb-chars="27">„Jak?“ zeptali se&nbsp;přítomní.</span></p>
        <p class="chunk" data-nb-ref-number="241" data-nb-words="48" data-nb-chars="307"><span class="idea" data-nb-ref-number="248" id="idea248" data-nb-words="48" data-nb-chars="307">„Jednoho dne se&nbsp;mi&nbsp;nad hrncem svíčkové omáčky zjevila moudrost&nbsp;– Pragnâ-Paramitâ: Je&nbsp;nebytelnost všech zjevů, tvarů a&nbsp;věcí. Útvar je&nbsp;nebytelnost a&nbsp;nebytelnost je&nbsp;útvar. Nebytelnost není rozdílna od&nbsp;útvaru, útvar není rozdílný od&nbsp;nebytelnosti. Co&nbsp;je&nbsp;nebytelnost, to&nbsp;je&nbsp;útvar, co&nbsp;je&nbsp;útvar, to&nbsp;je&nbsp;nebytelnost.“</span></p>
        <p class="chunk" data-nb-ref-number="242" data-nb-words="137" data-nb-chars="888"><span class="idea" data-nb-ref-number="249" id="idea249" data-nb-words="137" data-nb-chars="888">„Teď už&nbsp;se&nbsp;nedivím ani trošku, Župajdo, že&nbsp;ses stal okultistou,“ řekl po&nbsp;chvíli ticha profesor Weinberger, „ačkoli až&nbsp;dosud jsem se&nbsp;tomu divil velice. Nechápal jsem totiž, jak prostý kuchař ze&nbsp;sirotčince dospěje k&nbsp;vědě o&nbsp;tajemstvích, na&nbsp;jaká obyčejná věda nestačí. Dojde-li ke&nbsp;zjevení moudrosti nad svíčkovou omáčkou, nelze odolat. A&nbsp;já se&nbsp;domníval, pakliže zjev, tvar a&nbsp;věc jsou útvarem, že&nbsp;by&nbsp;měl útvar být bytelností, nikoli nebytelností. U&nbsp;Christiana Immanuela Kepke-Kapkawského jsem se&nbsp;s&nbsp;fenoménem bytelnosti a&nbsp;nebytelnosti v&nbsp;souvislosti s&nbsp;útvarem nesetkal. Zřejmě tuto souvztažnost pokládal za&nbsp;marginální a&nbsp;vůbec se&nbsp;jí&nbsp;nezabýval. Nevylučuji však, že&nbsp;by&nbsp;něco na&nbsp;toto téma mohlo existovat v&nbsp;jeho roztroušené pozůstalosti. Vůbec bych se&nbsp;tomu nedivil. Předpokládám, že&nbsp;by&nbsp;se&nbsp;mohlo něco významného vynořit v&nbsp;průběhu naší expedice…,“ zadumal se&nbsp;profesor uvízlý v&nbsp;síti spletitých představ.</span></p>
        <p class="chunk" data-nb-ref-number="243" data-nb-words="39" data-nb-chars="234"><span class="idea" data-nb-ref-number="250" id="idea250" data-nb-words="39" data-nb-chars="234">Lidé, které osud spřáhl do&nbsp;těsného houfce, by&nbsp;o&nbsp;sobě měli vědět co&nbsp;nejvíc. Při válečné expedici jsou závislí jeden na&nbsp;druhém, při tak nebezpečném podniku jde všem o&nbsp;kejhák. Nelze se&nbsp;tedy divit otázce, kterou vyslovil Oldřich Navrátil.</span></p>
        <p class="chunk" data-nb-ref-number="244" data-nb-words="35" data-nb-chars="259"><span class="idea" data-nb-ref-number="251" id="idea251" data-nb-words="35" data-nb-chars="259">„Jaks přišel, Tatjane Tatjanoviči Stěnolezyne, čestný člověče a&nbsp;starší lejtěnante, ke&nbsp;svému neobvyklému jménu Tatjan Tatjanovič, když jste vyrůstali s&nbsp;Kulajdou v&nbsp;jednom sirotčinci? Snad tě&nbsp;nějací kočovníci neukradli a&nbsp;cestou po&nbsp;našich končinách nevytrousili?“</span></p>
        <p class="chunk" data-nb-ref-number="245" data-nb-words="128" data-nb-chars="823"><span class="idea" data-nb-ref-number="252" id="idea252" data-nb-words="128" data-nb-chars="823">„Kde že&nbsp;by&nbsp;vytrousili, nevytrousili ani neodložili. Počat otcem narodil jsem se&nbsp;matce, jak už&nbsp;to&nbsp;bývá. Tak jsem se&nbsp;objevil na&nbsp;světě a&nbsp;doufám, že&nbsp;si&nbsp;tu&nbsp;ještě nějaký ten rok pobudu a&nbsp;mnoho Taráska Bulbáska, silného tabáku, vykouřím. Moje babička Pelageja Konstantinovna Stěnolezyna byla vášnivou čtenářkou Puškina a&nbsp;ráda by&nbsp;bývala porodila Taťánu. Rodila, rodila, ale Taťánu porodit nedovedla. Sedm chlapců dala dědečkovi, sedm statných sokolů. Ten poslední byl nejmladší a&nbsp;byl to&nbsp;můj otec. Mému otci dala babička Pelageja Konstantinovna jméno Taťána. Když pop dítě při křtu svlékl a&nbsp;chtěl je&nbsp;ponořit do&nbsp;křtitelnice, všiml si&nbsp;čehosi nezanedbatelného a&nbsp;pochopil, že&nbsp;Taťána nemůže být Taťánou ani trošku. Pokřtil mého otce na&nbsp;jméno Tatjan, Tatjan Trofimovič Stěnolezyn. Nepřejte si&nbsp;vědět, jak babička vyváděla, že&nbsp;nemá Taťánu.“</span></p>
        <p class="chunk" data-nb-ref-number="246" data-nb-words="6" data-nb-chars="36"><span class="idea" data-nb-ref-number="253" id="idea253" data-nb-words="6" data-nb-chars="36">„Jak, jak vyváděla?“ přáli si&nbsp;vědět.</span></p>
        <p class="chunk" data-nb-ref-number="247" data-nb-words="59" data-nb-chars="375"><span class="idea" data-nb-ref-number="254" id="idea254" data-nb-words="59" data-nb-chars="375">„Namydlila popovi schody, pop na&nbsp;nich uklouzl a&nbsp;narazil si&nbsp;kostrč, ale Tatjana Trofimoviče držel pevně, neupustil ho&nbsp;a&nbsp;život mu&nbsp;zachoval. Jenže krutá matka, moje babička Pelageja Konstantinovna mu&nbsp;jinak než Taťáno po&nbsp;celý život neřekla. Ani na&nbsp;smrtelné posteli mu&nbsp;neřekla Tatjane. Její poslední slova byla: ‚Jsem ráda, Taťáno, že&nbsp;ses tak dobře oženil…‘ A&nbsp;vydechla naposledy.“</span></p>
        <p class="chunk" data-nb-ref-number="248" data-nb-words="11" data-nb-chars="68"><span class="idea" data-nb-ref-number="255" id="idea255" data-nb-words="11" data-nb-chars="68">„Jak se&nbsp;stalo, že&nbsp;také tobě dali jméno Tatjan, Tatjane Tatjanoviči?“</span></p>
        <p class="chunk" data-nb-ref-number="249" data-nb-words="22" data-nb-chars="139"><span class="idea" data-nb-ref-number="256" id="idea256" data-nb-words="22" data-nb-chars="139">„To proto, že&nbsp;se&nbsp;Taťána tak dobře oženil,“ zavtipkoval si&nbsp;starší lejtěnant. „Ale žerty stranou. Prostě tak, osud tomu chtěl, přihodilo&nbsp;se.“</span></p>
        <p class="chunk" data-nb-ref-number="250" data-nb-words="11" data-nb-chars="79"><span class="idea" data-nb-ref-number="257" id="idea257" data-nb-words="11" data-nb-chars="79">„Tos měl teda kliku, kamaráde,“ řekl plukovník Kotulán. „Jenom jestli nekecáš.“</span></p>
        <p class="chunk" data-nb-ref-number="251" data-nb-words="33" data-nb-chars="233"><span class="idea" data-nb-ref-number="258" id="idea258" data-nb-words="33" data-nb-chars="233">„Já to&nbsp;mohu dosvědčit,“ řekl kuchař okultista Jurajda, „vždyť jsme spolu vyrůstali v&nbsp;jednom sirotčinci! Tatjan Tatjanovič Stěnolezyn, čestný člověk, nikdy nekecá. Je&nbsp;božský! Má&nbsp;jenom jednu slabůstku: vášnivě rád kouří silný tabáček.“</span></p>
        <p class="chunk" data-nb-ref-number="252" data-nb-words="27" data-nb-chars="187"><span class="idea" data-nb-ref-number="259" id="idea259" data-nb-words="27" data-nb-chars="187">Osamělý noční plavec uprostřed oceánu na&nbsp;chatrném, neovladatelném voru, bezmocný, zmítaný vlnami. Až&nbsp;zahynu, pes po&nbsp;mně neštěkne. Začal padat sníh, mokrý, v&nbsp;chuchvalcích, šimral na&nbsp;tváři.</span></p>
        <p class="chunk" data-nb-ref-number="253" data-nb-words="119" data-nb-chars="752"><span class="idea" data-nb-ref-number="260" id="idea260" data-nb-words="119" data-nb-chars="752">Kdo to&nbsp;zavinil? Komu to&nbsp;vyčíst?&nbsp;– Nikomu! Nikdo mě… Sám jsem se… Vyvržen na&nbsp;troskách z&nbsp;Medúzy uprostřed vod, z&nbsp;vlastního rozhodnutí vyčleněn z&nbsp;přívětivého světa, ze&nbsp;snesitelné společnosti, vězím v&nbsp;bezmoci napospas okolnostem, živlům napospas, a&nbsp;nemohu pokračovat v&nbsp;cestě kolem světa. Nezbývá než čekat na&nbsp;příznivý vítr nebo pomoc bližního, zatímco vzdálený svět se&nbsp;otáčí beze mne, bez mého přičinění pádí kupředu, do&nbsp;neznáma. Vyskakovat a&nbsp;křičet zoufalstvím, spílat jsem už&nbsp;přestal, prosit Boha o&nbsp;pomoc je&nbsp;zbytečné, má&nbsp;svých starostí dost… Je&nbsp;mi&nbsp;zima. Mohu dýchat a&nbsp;choulit se&nbsp;do&nbsp;sebe, pronikat do&nbsp;vlastního nitra, zahřívat se&nbsp;svým vlastním srdcem a&nbsp;nové kontinenty hledat ve&nbsp;své vlastní hlavě, ve&nbsp;spleti chaotických spojů a&nbsp;nevyžádaných fantasmagorií.</span></p>
        <p class="chunk" data-nb-ref-number="254" data-nb-words="66" data-nb-chars="360"><span class="idea" data-nb-ref-number="261" id="idea261" data-nb-words="66" data-nb-chars="360">Je&nbsp;mi&nbsp;zima, zima je&nbsp;mi. Zima! Zima se&nbsp;po&nbsp;mně prochází, leze do&nbsp;mne ze&nbsp;všech stran; lezavá, úpěnlivá zima. Kdyby to&nbsp;byl mráz, krutý, palčivý a&nbsp;zničující, bylo by&nbsp;to&nbsp;hned. Takhle se&nbsp;to&nbsp;vleče… Můj prám spočívá na&nbsp;klidné, temné vodě, padá na&nbsp;něj sníh. Vločky slepené do&nbsp;chuchvalců snášejí se&nbsp;zvolna, měkce mi&nbsp;přistávají na&nbsp;těle. Ještě žiju, ještě na&nbsp;mně roztávají…</span></p>
        <p class="chunk" data-nb-ref-number="255" data-nb-words="113" data-nb-chars="675"><span class="idea" data-nb-ref-number="262" id="idea262" data-nb-words="113" data-nb-chars="675">„Večerka!“ zaječel Kazak Kazačok dbalý pořádku, k&nbsp;němuž ho&nbsp;přivedli za&nbsp;služby v&nbsp;Rudé armádě, a&nbsp;začal zběsile bušit půlkilovým kladivem do&nbsp;kolejnice zavěšené na&nbsp;recepční boudě.&nbsp;– Ale vždyť ještě ani tma nebyla pořádná, a&nbsp;i kdyby byla, mohli si&nbsp;rozdělat oheň a&nbsp;posedět třeba do&nbsp;rána, vždyť si&nbsp;tak pěkně povídali a&nbsp;vyspávat mohou do&nbsp;oběda, však jim ten Sovětský svaz neuteče. Samohonky z&nbsp;lesních plodů také nebyl nedostatek. Ještě se&nbsp;chtěli dozvědět, jak se&nbsp;dostali starší lejtěnant Tatjan Tatjanovič Stěnolezyn, čestný člověk, s&nbsp;kuchařem okultistou Župajdou do&nbsp;roury v&nbsp;příkopu poblíž Kuřích Vod. A&nbsp;co tam dělali. Museli k&nbsp;tomu přece mít nějaký důvod… Nu&nbsp;což, zítra je&nbsp;taky den.</span></p>
        <p class="chunk" data-nb-ref-number="256" data-nb-words="26" data-nb-chars="180"><span class="idea" data-nb-ref-number="263" id="idea263" data-nb-words="26" data-nb-chars="180">„Chlapi, bacha na&nbsp;oheň!“ zvolal Kazak Kazačok. „Ne abyste ve&nbsp;svěřených oborozích kouřili nebo jinak manipulovali s&nbsp;ohněm!“ volal za&nbsp;vojsky rozcházejícími se&nbsp;do&nbsp;přidělených oborohů.</span></p>
        <p class="chunk" data-nb-ref-number="257" data-nb-words="26" data-nb-chars="154"><span class="idea" data-nb-ref-number="264" id="idea264" data-nb-words="26" data-nb-chars="154">Vojska se&nbsp;rozešla, Tatjan Tatjanovič si&nbsp;dal posledního čouda a&nbsp;vajgla pečlivě udusil v&nbsp;trávě patou, zašlápl ho&nbsp;do&nbsp;země. Přece si&nbsp;nezapálí seno pod zadkem!</span></p>
        <p class="chunk" data-nb-ref-number="258" data-nb-words="69" data-nb-chars="437"><span class="idea" data-nb-ref-number="265" id="idea265" data-nb-words="69" data-nb-chars="437">Longin Pecka nešel do&nbsp;přiděleného oborohu. Sice k&nbsp;němu zamířil, ale pak udělal kličku ke&nbsp;křovisku černého bezu pár kroků od&nbsp;Stěnolezynova noclehu. Měl tam ukrytou svoji jámu. Peckova jáma se&nbsp;nesmí zanedbávat. Po&nbsp;chvíli se&nbsp;do&nbsp;bezu vnořila také Melodie Podpolanská, nezanedbatelná krasavice, která se&nbsp;také nesmí zanedbávat. Ostatně Melodie by&nbsp;se&nbsp;zanedbat nedala. Nezanedbaná usnula v&nbsp;Peckově jámě s&nbsp;Peckou v&nbsp;posteli a&nbsp;usmívala se&nbsp;ze&nbsp;spaní.</span></p>
        <p class="chunk" data-nb-ref-number="259" data-nb-words="92" data-nb-chars="584"><span class="idea" data-nb-ref-number="266" id="idea266" data-nb-words="92" data-nb-chars="584">Longina Pecku probudila ruka, přesněji paže. Levá paže od&nbsp;lokte vzhůru strnula, jakoby umřela. Spočívala na&nbsp;ní&nbsp;krásná hlava Melodie Podpolanské s&nbsp;natáčkami ve&nbsp;vlasech. Tlačila. Když usínali, bylo to&nbsp;příjemné: jako by&nbsp;to, co&nbsp;skončilo, ještě pokračovalo, ale v&nbsp;jiné dimenzi, kdy se&nbsp;duch zvolna odpoutává a&nbsp;všechno fyzikální povznáší. Jenže i&nbsp;krásná dámská hlava má&nbsp;svou váhu. Pecka paži vyprostil, trochu s&nbsp;ní pocvičil, aby se&nbsp;prokrvila, chvíli přemýšlel o&nbsp;krásách a&nbsp;rozkoších, které válka se&nbsp;Sovětským svazem přináší, a&nbsp;pak dospěl k&nbsp;rozhodnutí, že&nbsp;probuzení využije k&nbsp;vykonání potřeby.</span></p>
        <p class="chunk" data-nb-ref-number="260" data-nb-words="123" data-nb-chars="828"><span class="idea" data-nb-ref-number="267" id="idea267" data-nb-words="123" data-nb-chars="828">Posunul maskovací drn, vystrčil obezřetně hlavu a&nbsp;skrz bezové haluzí spatřil rudou záři. Skotačivé plameny stravovaly oboroh číslo čtyři, v&nbsp;němž byl ubytován nenapravitelný kuřák cigaret z&nbsp;Tarase Bulby, starší lejtěnant Tatjan Tatjanovič Stěnolezyn. Pár kroků odtud ozářená ohněm stála přikrčená postava v&nbsp;jednouché ušance a&nbsp;šíleně se&nbsp;chechtala. Kazak Kazačok měl kalhoty spuštěné na&nbsp;půl žerdi. Pecka se&nbsp;domníval, že&nbsp;se&nbsp;pokouší po&nbsp;junácku uhasit požár. Jenže Kazak Kazačok nehasil. Ten šílený kozák fascinovaně hleděl do&nbsp;plamenů, hubu otevřenou, slastný výraz v&nbsp;ksichtu, mastil obouruč svého kozáckého pinďu, mastil, mastil, už, už… Už! Vystříkl do&nbsp;plamenů. Po&nbsp;tváři se&nbsp;mu&nbsp;rozlila úleva. Plameny vyšlehly ještě výš. „Joj!“ vykřikl, natáhl si&nbsp;kalhoty, popadl krabici krbových sirek a&nbsp;rozběhl se&nbsp;k&nbsp;oborohu konceptualisty Pytlíčka.</span></p>
        <p class="chunk" data-nb-ref-number="261" data-nb-words="61" data-nb-chars="344"><span class="idea" data-nb-ref-number="268" id="idea268" data-nb-words="61" data-nb-chars="344">Pecka se&nbsp;už&nbsp;stačil zorientovat. Bos, jenom v&nbsp;trenýrkách z&nbsp;Prkén­kova skladu se&nbsp;vrhl po&nbsp;Kazaku Kazačokovi a&nbsp;strhl ho&nbsp;do&nbsp;trávy. To&nbsp;už&nbsp;se&nbsp;z&nbsp;oborohů vyhrabávala rozespalá vojska. Někteří běželi ke&nbsp;studni, jiní se&nbsp;sháněli po&nbsp;lopatách a&nbsp;písku. Srdnatý Kotulán vběhl do&nbsp;plamenů, ale hned zas vyběhl, podolek na&nbsp;něm hořel. Rval si&nbsp;košili z&nbsp;těla a&nbsp;řval:</span></p>
        <p class="chunk" data-nb-ref-number="262" data-nb-words="8" data-nb-chars="42"><span class="idea" data-nb-ref-number="269" id="idea269" data-nb-words="8" data-nb-chars="42">„Je to&nbsp;v&nbsp;hajzlu! Pozdě, už&nbsp;mu&nbsp;nepomůžeme.“</span></p>
        <p class="chunk" data-nb-ref-number="263" data-nb-words="35" data-nb-chars="218"><span class="idea" data-nb-ref-number="270" id="idea270" data-nb-words="35" data-nb-chars="218">Už&nbsp;mu&nbsp;nikdo nemohl pomoci. Oboroh shořel do&nbsp;mrtě, jen hromádka jemného senného popela zbyla. Z&nbsp;čestného člověka Tatjana Tatjanoviče Stěnolezyna nezůstalo nic, ani kosti, ani škvarek, jaký by&nbsp;se&nbsp;vešel do&nbsp;krabice od&nbsp;bot.</span></p>
        <p class="chunk" data-nb-ref-number="264" data-nb-words="401" data-nb-chars="2210"><span class="idea" data-nb-ref-number="271" id="idea271" data-nb-words="401" data-nb-chars="2210">A&nbsp;kdepak že&nbsp;vy&nbsp;se, paňi, pořád… Už&nbsp;jsem vás neviděla, ani nepamatuji. Já&nbsp;vím, to&nbsp;je&nbsp;neustále cosi. Taky už&nbsp;jsem dlouho nevytáhla paty, všude samá chřipka, AIDS, žloutenka, SARS a&nbsp;ebola, to&nbsp;aby se&nbsp;člověk bál vystrčit nos, aby na&nbsp;něho něco, a&nbsp;co pak s&nbsp;tím, že. Nejhorší je&nbsp;to&nbsp;v&nbsp;čekárnách u&nbsp;doktora, tam to&nbsp;na&nbsp;vás číhá pěkně v&nbsp;teple pod lékařským dohledem a&nbsp;vy to&nbsp;chytnete, ani nevíte jak. Nejlepší uvařit hrnec čaje z&nbsp;lipového květu s&nbsp;citronem, medem osladit, dva aspiriny a&nbsp;pořádně se&nbsp;vypotit. Kdepak bych vás, paňi, mohla potkat, když jsem se&nbsp;čtrnáct dnů nejmíň potila. Taky ohřátá vincentka s&nbsp;horkým mlékem napůl pomáhá. Jak jsem vám, paňi, posledně vyprávěla o&nbsp;tom Navrátilovi, jak pořád píše zamilovaná psaníčka té&nbsp;studentce na&nbsp;učitelku základní školy, Anna Dušičková se&nbsp;jmenuje, tak ta&nbsp;ještě zdaleka nedostudovaná chodí v&nbsp;hodně volných šatech, a&nbsp;když si&nbsp;vezme tepláky, je&nbsp;to&nbsp;vidět, nejsem slepá. Ani to&nbsp;moc neschovává, jako kdyby na&nbsp;to&nbsp;byla pyšná, taková mladá, ještě ve&nbsp;škole a&nbsp;už. Z&nbsp;těch dopisů od&nbsp;Navrátila to&nbsp;určitě nemá. To&nbsp;bude pěkné číslo, a&nbsp;pak tomu svěřte děti! Kdepak, ještě že&nbsp;nejsem mladá, za&nbsp;nás něco takového, paňi, to&nbsp;mi&nbsp;věřte… Až&nbsp;ten se&nbsp;vrátí z&nbsp;války, jestli se&nbsp;vrátí, snad už&nbsp;nebude mít flintu, aby náhodou… A&nbsp;hned děcko! Ani bych se&nbsp;mu&nbsp;nedivila. Takový voják ve&nbsp;válce pěkně zpustne, pak už&nbsp;se&nbsp;s&nbsp;ničím nemaluje. Nejhorší je&nbsp;prý zastřelit prvního, ti&nbsp;další už&nbsp;jdou jako maliny. Taková pěkná slečinka, takový konec bych jí&nbsp;opravdu nepřála! Tak oni při tom pátrání po&nbsp;Sovětském svazu&nbsp;– jako kdyby ho&nbsp;už&nbsp;dávno nezrušili&nbsp;– narazili na&nbsp;jakéhosi kozáka v&nbsp;ušance s&nbsp;utrženým uchem, svázali ho&nbsp;do&nbsp;kozelce, a&nbsp;když jim neprozradil, kde se&nbsp;Sovětský svaz schovává, tak mu&nbsp;zalepili hubu, zahrabali ho&nbsp;v&nbsp;kupce sena a&nbsp;utekli jako malí kluci. Za&nbsp;dva dny jel tudy traktorista se&nbsp;zrním do&nbsp;mlýna a&nbsp;odhodil hořící nedopalek do&nbsp;té&nbsp;kupky s&nbsp;kozákem. Seno vzplálo, ale traktorista už&nbsp;byl pryč a&nbsp;nikde nikdo. Tak. Tak to&nbsp;dopadlo. Zatímco ta&nbsp;povedená partička už&nbsp;byla za&nbsp;Užhorodem, tady taková tragédie v&nbsp;kupce sena. Prý to&nbsp;hořelo jak vích, jestli víte, paňi, co&nbsp;je&nbsp;to&nbsp;vích a&nbsp;jak hoří. Ale kde ten Sovětský svaz hledat, to&nbsp;jim, paňi, nikdo neřekl, a&nbsp;tak se&nbsp;teď ženou na&nbsp;Kyjev a&nbsp;myslí si, že&nbsp;by&nbsp;tam mohli něco zjistit.</span></p>
        <p class="chunk" data-nb-ref-number="265" data-nb-words="46" data-nb-chars="264"><span class="idea" data-nb-ref-number="272" id="idea272" data-nb-words="46" data-nb-chars="264">Vyprávějte někomu, že&nbsp;jdete kolem světa a&nbsp;kolik jste urazili! Nikdo vám neuvěří. Budou si&nbsp;o&nbsp;vás myslet, že&nbsp;jste pošetilý stařec, kterého se&nbsp;nepodařilo setřást a&nbsp;teď se&nbsp;vytahuje. Vyprávějte někomu, že&nbsp;jste došel k&nbsp;moři a&nbsp;pokračujete v&nbsp;cestě na&nbsp;voru sbitém z&nbsp;trosek!</span></p>
        <p class="chunk" data-nb-ref-number="266" data-nb-words="67" data-nb-chars="391"><span class="idea" data-nb-ref-number="273" id="idea273" data-nb-words="67" data-nb-chars="391">Noc je&nbsp;mámivá, temná, bezhvězdná, taky měsíc se&nbsp;zatoulal, někde v&nbsp;hostinci si&nbsp;na&nbsp;počest jara dává rum. Měl bych prám nechat plavat a&nbsp;vrátit se&nbsp;domů, do&nbsp;vyleženého důlku v&nbsp;posteli, snít přívětivé sny o&nbsp;létání. Nemohu, vždyť jsem na&nbsp;cestě. Na&nbsp;cestě kolem světa. V&nbsp;tiché tmě zaslechnu šplouchnutí. Zahlédnu světýlko… Jsou to&nbsp;přeludy, konec už&nbsp;se&nbsp;blíží… Konec světa, konec mého světa, můj konec…</span></p>
        <p class="chunk" data-nb-ref-number="267" data-nb-words="131" data-nb-chars="750"><span class="idea" data-nb-ref-number="274" id="idea274" data-nb-words="131" data-nb-chars="750">Laskavá ruka se&nbsp;mne ujímá, ležím na&nbsp;palubě s&nbsp;hlavou podloženou svinutým lanem, lampa na&nbsp;ráhnu se&nbsp;lehce pohupuje, džbán se&nbsp;ke&nbsp;mně naklání, džbán s&nbsp;chladivou pitnou vodou, piju, chlemtám živou vodu jak velbloud, který přešel poušť, stéká mi&nbsp;po&nbsp;tváři, sladká jako život. Žiju! Pak miska s&nbsp;hrachovou kaší a&nbsp;suchar na&nbsp;kost vysušený, máčím ho&nbsp;ve&nbsp;vodě a&nbsp;polykám nabobtnalé chuchvalce, lžicí nabírám žlutou, zlatou kaši, cpu to&nbsp;do&nbsp;sebe, nadívám si&nbsp;břicho, jako bych se&nbsp;bál, že&nbsp;mi&nbsp;to&nbsp;urvou od&nbsp;úst a&nbsp;hodí rybám. Dívají se&nbsp;na&nbsp;mne spokojeně, smějí se, radují, jak mi&nbsp;chutná, že&nbsp;mě&nbsp;zachránili, čirou náhodou na&nbsp;mne narazili, vždyť mě&nbsp;mohli minout. Byla by&nbsp;to&nbsp;škoda, takového chlapíka, s&nbsp;takovým apetýtem. Siláka, který se&nbsp;udrží, i&nbsp;když stromem třese celá vesnice!</span></p>
        <p class="chunk" data-nb-ref-number="268" data-nb-words="59" data-nb-chars="340"><span class="idea" data-nb-ref-number="275" id="idea275" data-nb-words="59" data-nb-chars="340">Když mě&nbsp;nasytili a&nbsp;napojili, když jsem do&nbsp;sebe vecpal třetí nášup, odvedli mě&nbsp;do&nbsp;podpalubí a&nbsp;určili místo, na&nbsp;kterém teď budu pobývat: třetí lavice na&nbsp;levoboku. A&nbsp;pak mě&nbsp;přikovali k&nbsp;veslu mezi zadumaného Seveřana a&nbsp;černocha s&nbsp;oslnivým úsměvem. Galéra nemusí čekat na&nbsp;příznivý vítr, dokáže plout i&nbsp;v&nbsp;bezvětří. Když je&nbsp;potřeba, i&nbsp;proti větru.</span></p>
        <h4 id="4" class="chunk" data-nb-ref-number="269" data-nb-words="1" data-nb-chars="1"><span class="idea" data-nb-ref-number="276" id="idea276" data-nb-words="1" data-nb-chars="1">4</span></h4>
        <p class="chunk" data-nb-ref-number="270" data-nb-words="44" data-nb-chars="275"><span class="idea" data-nb-ref-number="277" id="idea277" data-nb-words="44" data-nb-chars="275">Степь, да степь кругом… zpívali si&nbsp;a&nbsp;pak už&nbsp;jenom broukali, protože nevěděli, jak je&nbsp;to&nbsp;dál, neuměli slova, ale melodie pokračovala, píseň se&nbsp;jim líbila kvůli nápěvu, protože vyjadřoval to, čím projížděli: step. Step je&nbsp;spíš melodie než zbytečná slova. Step slovy nevyslovíš.</span></p>
        <p class="chunk" data-nb-ref-number="271" data-nb-words="155" data-nb-chars="927"><span class="idea" data-nb-ref-number="278" id="idea278" data-nb-words="155" data-nb-chars="927">Uháněli cestou necestou, cesta chvíli byla, pak se&nbsp;ztratila a&nbsp;nebyla, než se&nbsp;zase vynořila někde jinde, kde by&nbsp;ji&nbsp;nikdo nehledal. Širá step si&nbsp;cest příliš neváží. Chceš jet? Jeď! Jeď si, kudy chceš, nikdo ti&nbsp;nebude žádné cesty, silnice nebo dálnice předepisovat. Nechceš jet? Nemusíš… Ve&nbsp;válce si&nbsp;voják cesty nevybírá, jede, kudy to&nbsp;jde, kudy musí, kudy ho&nbsp;ta&nbsp;válka vede. Válka je&nbsp;vedla nekonečnou stepí. Степь, да степь кругом, путь далек лежит, в той степи глухой умирал ямщик… Vpředu Lada Niva s&nbsp;plukovníkem Kotulánem za&nbsp;volantem, po&nbsp;boku mu&nbsp;seděl konceptualista Pytlíček a&nbsp;snil o&nbsp;tom, že&nbsp;se&nbsp;mu&nbsp;někdy podaří integrovat step do&nbsp;některého ze&nbsp;svých konceptů, do&nbsp;toho nejskvělejšího. Jenže jak? Na&nbsp;zadním sedadle si&nbsp;hověla Melodie Podpolanská, v&nbsp;levé ruce kulaté zrcátko, v&nbsp;pravé pinzetu, snažila se&nbsp;vytrhnout nežádoucí chloupek z&nbsp;kořene nosu, jenže automobil drncal po&nbsp;nerovné stepi a&nbsp;Melodie se&nbsp;ne&nbsp;a&nbsp;ne trefit. Zatracená step!</span></p>
        <blockquote class="chunk" data-nb-ref-number="272" data-nb-words="10" data-nb-chars="62">
          <p><span class="idea" data-nb-ref-number="279" id="idea279" data-nb-words="6" data-nb-chars="36">И, набравшись сил, чуя смертный час,<br></span>
            <span class="idea" data-nb-ref-number="280" id="idea280" data-nb-words="4" data-nb-chars="26">Он товарищу отдавал наказ:</span>
          </p>
        </blockquote>
        <blockquote class="chunk" data-nb-ref-number="273" data-nb-words="12" data-nb-chars="66">
          <p><span class="idea" data-nb-ref-number="281" id="idea281" data-nb-words="6" data-nb-chars="32">Ты, товарищ мой, не попомни зла,<br></span>
            <span class="idea" data-nb-ref-number="282" id="idea282" data-nb-words="6" data-nb-chars="34">Здесь в степи глухой схорони меня.</span>
          </p>
        </blockquote>
        <blockquote class="chunk" data-nb-ref-number="274" data-nb-words="9" data-nb-chars="61">
          <p><span class="idea" data-nb-ref-number="283" id="idea283" data-nb-words="5" data-nb-chars="31">Ты, лошадушек, сведи к батюшке,<br></span>
            <span class="idea" data-nb-ref-number="284" id="idea284" data-nb-words="4" data-nb-chars="30">Передай поклон родной матушке.</span>
          </p>
        </blockquote>
        <blockquote class="chunk" data-nb-ref-number="275" data-nb-words="8" data-nb-chars="57">
          <p><span class="idea" data-nb-ref-number="285" id="idea285" data-nb-words="5" data-nb-chars="30">А жене скажи слово прощальное,<br></span>
            <span class="idea" data-nb-ref-number="286" id="idea286" data-nb-words="3" data-nb-chars="27">Передай колько обручальное.</span>
          </p>
        </blockquote>
        <blockquote class="chunk" data-nb-ref-number="276" data-nb-words="13" data-nb-chars="67">
          <p><span class="idea" data-nb-ref-number="287" id="idea287" data-nb-words="8" data-nb-chars="36">Да скажи ты еи – пусть не печалится,<br></span>
            <span class="idea" data-nb-ref-number="288" id="idea288" data-nb-words="5" data-nb-chars="31">Пусть с другом она обвелчается.</span>
          </p>
        </blockquote>
        <blockquote class="chunk" data-nb-ref-number="277" data-nb-words="14" data-nb-chars="61">
          <p><span class="idea" data-nb-ref-number="289" id="idea289" data-nb-words="7" data-nb-chars="35">Про меня скажи, что в степи замерз,<br></span>
            <span class="idea" data-nb-ref-number="290" id="idea290" data-nb-words="7" data-nb-chars="26">А любов еë я с собой унес.</span>
          </p>
        </blockquote>
        <p class="chunk" data-nb-ref-number="278" data-nb-words="99" data-nb-chars="659"><span class="idea" data-nb-ref-number="291" id="idea291" data-nb-words="99" data-nb-chars="659">V&nbsp;gazíku vystřídal staršina Prkénko v&nbsp;řízení kuchaře okultistu Jurajdu, který nebyl po&nbsp;tragickém odchodu svého přítele Tatjana Tatjanoviče Stěnolezyna, čestného člověka, k&nbsp;použití. Vždyť spolu vyrostli v&nbsp;jednom sirotčinci, v&nbsp;jedné postýlce… Navrátil s&nbsp;Peckou a&nbsp;Weinbergerem na&nbsp;zadních sedadlech také neoplývali dobrou náladou. Chtěli šíleného Kazaka Kazačoka předat místní spravedlnosti, už&nbsp;ho&nbsp;měli chyceného, už&nbsp;sháněli provaz, že&nbsp;ho&nbsp;spoutají, jenže udržte zběsilce v&nbsp;afektu a&nbsp;haste přitom ještě uhlíky po&nbsp;shořelém oborohu! Kazak Kazačok se&nbsp;jim vysmekl a&nbsp;utekl do&nbsp;lesa. Hoňte pak uprchlého kozáka po&nbsp;lesích, hledejte ho&nbsp;v&nbsp;temném hvozdu, když musíte do&nbsp;války!</span></p>
        <p class="chunk" data-nb-ref-number="279" data-nb-words="136" data-nb-chars="822"><span class="idea" data-nb-ref-number="292" id="idea292" data-nb-words="136" data-nb-chars="822">Nadrotmistr Prkénko velice rád řídil. Řízení automobilu je&nbsp;jasná, srozumitelná záležitost. Auto je&nbsp;poslušné zařízení, a&nbsp;když víme, kam máme jet, můžeme s&nbsp;klidným svědomím vypnout hlavu a&nbsp;stát se&nbsp;součástí fungujícího zařízení. Prkénko nemusel myslet kudy a&nbsp;kam, jel za&nbsp;svým velitelem s&nbsp;hlavou vypnutou. Jak je&nbsp;skvělé mít někoho, kdo ví! Stačí jen sledovat poziční světla a&nbsp;včas reagovat na&nbsp;světla brzdová. Nenabourat zadek velitelského vozidla je&nbsp;základním úkonem, jaký musí Prkénko za&nbsp;volantem zvládnout. Řídí, knoflíky a&nbsp;ostatní cingrlátka se&nbsp;na&nbsp;jeho uniformě blýskají, štěstí je&nbsp;úplné, nic víc už&nbsp;není třeba. Ani si&nbsp;nevšiml, že&nbsp;uhánějí stepí, neví, co&nbsp;je&nbsp;to&nbsp;step a&nbsp;kde se&nbsp;tu&nbsp;vzala, kde se&nbsp;tu&nbsp;vzali tihle vojáci, proč a&nbsp;kam vlastně jedou… Nepotřebuje to&nbsp;vědět, má&nbsp;svého velitele a&nbsp;velitel to&nbsp;ví, jinak by&nbsp;nebyl velitelem.</span></p>
        <p class="chunk" data-nb-ref-number="280" data-nb-words="319" data-nb-chars="1938"><span class="idea" data-nb-ref-number="293" id="idea293" data-nb-words="319" data-nb-chars="1938">Po&nbsp;ukončení základní školy se&nbsp;Prkénko přihlásil do&nbsp;učení na&nbsp;kadeřníka. Jeho samotného by&nbsp;cosi takového nenapadlo, to&nbsp;maminka. Protože se&nbsp;jí&nbsp;u&nbsp;kadeřníka líbilo a&nbsp;trávila tam spoustu času v&nbsp;plodných diskusích o&nbsp;čemkoli a&nbsp;pak se&nbsp;vracela spokojená, s&nbsp;udělanou hlavou. Dokázala si&nbsp;představit, že&nbsp;jejímu synku Prkénkovi by&nbsp;velice slušel bílý plášť. Jistě, mohl by&nbsp;se&nbsp;z&nbsp;něj stát lékař&nbsp;– lidský nebo zvířecí, ten rozdíl není moc velký a&nbsp;plášť mají oba bílý. Ale to&nbsp;by&nbsp;musel nejdřív na&nbsp;gymnázium a&nbsp;pak na&nbsp;univerzitu a&nbsp;není jisté, že&nbsp;má&nbsp;synek na&nbsp;takové věci hlavu. Taky cukráři bývají v&nbsp;bílém. Jenže tam už&nbsp;měli obsazeno, a&nbsp;proto se&nbsp;musel Prkénko naučit stříhat a&nbsp;kroutit vlasy, odbarvovat je&nbsp;a&nbsp;zase barvit jinou barvou, mýt vlasy, sušit vlasy, česat vlasy, zametat vlasy a&nbsp;vynášet je&nbsp;do&nbsp;smetí. Vlasy cizích lidí ho&nbsp;šimraly v&nbsp;nose a&nbsp;svědily po&nbsp;těle, někdy mu&nbsp;vlezly mezi dva chleby s&nbsp;máslem a&nbsp;salámem Vysočinou, které mu&nbsp;maminka chystala do&nbsp;práce, vlasy se&nbsp;mu&nbsp;ovíjely kolem paží, kolem celého těla, strašily ho&nbsp;ve&nbsp;spánku. Prkénko neměl vlasy rád. Nesnášel vlasy. Nenáviděl je, a&nbsp;proto se&nbsp;dal na&nbsp;vojnu. Co&nbsp;se&nbsp;maminka naplakala, než se&nbsp;s&nbsp;tím smířila. Musel jí&nbsp;posílat své fotografie v&nbsp;bílém plášti, pořízené, když měl službu dozorčího v&nbsp;kuchyni. Mamince nic jiného nezbylo než se&nbsp;smířit s&nbsp;faktem, že&nbsp;její syn je&nbsp;dobrovolným vojákem. Když Prkénkovi uplynula základní služba, podepsal vojnu natrvalo&nbsp;– zadýzloval, a&nbsp;stal se&nbsp;roťákem dýzlákem. Dostal maličkou hvězdičku, na&nbsp;každé rameno jednu, a&nbsp;místo kousavé uniformy uniformu nekousavou, tesilovou s&nbsp;puky, jakými se&nbsp;dá&nbsp;krájet chleba. Na&nbsp;hlavu místo obyčejné lodičky neobyčejnou brigadýrku. Už&nbsp;nemusel nic jiného než plnit rozkazy svého velitele, kapitána a&nbsp;později plukovníka Kotulána, rozkazy jasné jako facka. Nemusel nikoho stříhat ani kroutit nebo barvit něčí vlasy. Musel vojínům vlasy kontrolovat, jsou-li sestřiženy podle předpisu a&nbsp;nebyly-li by, rozkázat provinilci, ať&nbsp;okamžitě zjedná nápravu.</span></p>
        <p class="chunk" data-nb-ref-number="281" data-nb-words="77" data-nb-chars="512"><span class="idea" data-nb-ref-number="294" id="idea294" data-nb-words="77" data-nb-chars="512">Vojna, to&nbsp;je&nbsp;bezstarostný život, život veselý. Uniforma se&nbsp;blyští, automobil sleduje stopu automobilu velitelova, vzadu za&nbsp;zády vojáci broukají zádumčivou píseň… Je&nbsp;to&nbsp;smutná melodie, ale nevadí, vždyť je&nbsp;to&nbsp;jenom píseň. Písnička může být smutná, Prkénkovi je&nbsp;při takovémto písňovém smutku vlastně veselo. K&nbsp;obědu budou švestkové knedlíky posypané tvarohem a&nbsp;polité rozpuštěným máslem, slíbil kuchař okultista Kulajda. Švestkové knedlíky! Je&nbsp;to&nbsp;úžasné, že&nbsp;tady ve&nbsp;stepi, jak doma u&nbsp;mámy… Není ten život nádherný!</span></p>
        <p class="chunk" data-nb-ref-number="282" data-nb-words="101" data-nb-chars="671"><span class="idea" data-nb-ref-number="295" id="idea295" data-nb-words="101" data-nb-chars="671">V&nbsp;neposečené trávě, skryti mírným pahrbkem před zraky případných stepních slídilů, usedla vojska k&nbsp;polednímu jídlu: dršťková polévka a&nbsp;švestkové knedlíky. Takového kuchaře, jakým byl okultista Župajda, ve&nbsp;světě širém jen tak nenajdeš. Dokázal vykouzlit něco z&nbsp;ničeho a&nbsp;všichni se&nbsp;jen olizovali. Naštěstí ten ničema Kazak Kazačok nezapálil Hulajdův oboroh, starší lejtěnant Tatjan Tatjanovič Stěnolezyn, čestný člověk, při vší úctě k&nbsp;jeho nehynoucí památce, by&nbsp;takovou dršťkovku a&nbsp;takové švestkové knedlíky v&nbsp;žádném případě nesvedl. To&nbsp;by&nbsp;dnes museli obědvat z&nbsp;konzervy studené kousky sleďů v&nbsp;rajské omáčce. Jak to&nbsp;ten Jurajda dokázal? Určitě je&nbsp;v&nbsp;tom ten jeho okultismus.</span></p>
        <p class="chunk" data-nb-ref-number="283" data-nb-words="193" data-nb-chars="1188"><span class="idea" data-nb-ref-number="296" id="idea296" data-nb-words="193" data-nb-chars="1188">Po&nbsp;jídle se&nbsp;vojska natáhla ve&nbsp;stepním kavylu, zapálila si&nbsp;cigaretky a&nbsp;čekala na&nbsp;kávu a&nbsp;dezert. Plukovníka Kotulána napadlo, že&nbsp;by&nbsp;měl svolat poradu, na&nbsp;které by&nbsp;byla vypracována strategie dalšího postupu. Ujeli už&nbsp;mnoho verst, zažili několik hlubokých zážitků, ale na&nbsp;Sovětský svaz dosud nenarazili. Ani nepotkali nikoho, kdo by&nbsp;věděl, kde ho&nbsp;hledat. Každý, koho se&nbsp;zeptali, se&nbsp;tvářil nechápavě: Jaký Sovětský svaz? Co&nbsp;to&nbsp;je? Jó, to&nbsp;byly časy! To&nbsp;už&nbsp;dávno není…&nbsp;– Není, není! Tak s&nbsp;kým, kurva, vedeme válku? zvolal pokaždé Kotulán podrážděně. Přece se&nbsp;nevrátí z&nbsp;tak náročného tažení s&nbsp;prázdnou. Přece nevyhlašoval válku Sovětskému svazu zbytečně. Může se&nbsp;třeba z&nbsp;pole válečného padlý nevrátit nebo se&nbsp;vrátit poražený po&nbsp;mnoha letech strávených v&nbsp;zajateckém táboře na&nbsp;Kolymě s&nbsp;těžkým zraněním a&nbsp;s&nbsp;podlomeným zdravím. Ale vrátit se&nbsp;s&nbsp;ostudou, že&nbsp;nepřítele nenašel a&nbsp;neměl koho porážet, že&nbsp;se&nbsp;s&nbsp;vojsky hnal za&nbsp;přeludem? Takto chmurně přemýšlel velitel uprostřed stepí v&nbsp;dolíku pod mírným <em>pahrbkem,</em> vůkol ticho, ani přemýšlení na&nbsp;plné obrátky žádný zvuk nevydávalo. Do&nbsp;stepního ticha se&nbsp;hodilo jen ševelení větru v&nbsp;usychajících stéblech a&nbsp;stepní skřivan v&nbsp;oblacích. Divže si&nbsp;hrdélko nestrhal.</span></p>
        <p class="chunk" data-nb-ref-number="284" data-nb-words="120" data-nb-chars="757"><span class="idea" data-nb-ref-number="297" id="idea297" data-nb-words="120" data-nb-chars="757">Aniž by&nbsp;velitel dospěl k&nbsp;nějakému závěru a&nbsp;rozhodnutí, stepní ticho přerušilo vzdálené temné burácení. Vojska se&nbsp;probrala z&nbsp;nasycené letargie a&nbsp;sáhla po&nbsp;zbraních. Že&nbsp;by? Že&nbsp;by&nbsp;už&nbsp;konečně? V&nbsp;civilních šatech, s&nbsp;přílbami na&nbsp;hlavách popadli polní lopatky a&nbsp;pustili se&nbsp;do&nbsp;hloubení okopů. Pro vojáka, který očekává útok, je&nbsp;lepší být zakopán nežli nezakopán. Zakopáním se&nbsp;tu&nbsp;samozřejmě nemyslí úschova celého vojáka v&nbsp;zemi, to&nbsp;by&nbsp;mohli všichni rovnou naskákat do&nbsp;Peckovy jámy, vždyť ji&nbsp;měl stále při ruce. Zakopáním se&nbsp;tu&nbsp;myslí zbudování provizorního krytu vhodného pro boj: okopu pro ležícího střelce. Do&nbsp;takto zakopaného vojáka se&nbsp;hůř trefuje, voják je&nbsp;méně viditelný a&nbsp;hůře zasažitelný, zatímco útočící nepřítel je&nbsp;mnohem viditelnější a&nbsp;mnohem zasažitelnější.</span></p>
        <p class="chunk" data-nb-ref-number="285" data-nb-words="103" data-nb-chars="646"><span class="idea" data-nb-ref-number="298" id="idea298" data-nb-words="103" data-nb-chars="646">Temné burácení zesilovalo, blížilo se&nbsp;značnou rychlostí, žádný ze&nbsp;zakopaných vojáků však nedokázal určit jeho původce. Ani nejzkušenější z&nbsp;nich, jejich velitel plukovník Kotulán, to&nbsp;nevěděl: Tanková brigáda? Letecký svaz? Pověstné, hrůzu vyvolávající kaťuše? Budou na&nbsp;to&nbsp;jejich zbraně stačit? Ale vždyť na&nbsp;takovýto okamžik se&nbsp;cvičili na&nbsp;cvičišti v&nbsp;Bdělé pod Bezdězem, veškerý výcvik vojsk směřuje k&nbsp;okamžiku bojového styku s&nbsp;nepřítelem a&nbsp;ten, jak se&nbsp;zdá, právě nastává… Kvůli této chvíli se&nbsp;trmáceli celé dny a&nbsp;noci, celé týdny cestou necestou, aniž si&nbsp;dokázali představit, jak to&nbsp;bude ve&nbsp;skutečnosti vypadat. A&nbsp;hle, už&nbsp;je&nbsp;to&nbsp;tady. Už&nbsp;je&nbsp;to&nbsp;tady!</span></p>
        <p class="chunk" data-nb-ref-number="286" data-nb-words="177" data-nb-chars="1113"><span class="idea" data-nb-ref-number="299" id="idea299" data-nb-words="177" data-nb-chars="1113">Tiskli se&nbsp;k&nbsp;matičce zemi v&nbsp;okopech pro ležícího střelce, ani nedutali. Vyčkávali se&nbsp;zraky upřenými k&nbsp;vrcholku pahrbku, který je&nbsp;jakžtakž chránil, přitom však zacláněl ve&nbsp;výhledu. Nepřítele slyšeli, ale neviděli ho. Teď by&nbsp;měl nejchrabřejší z&nbsp;vojínů opustit svůj okop, plížením plazením zdolat svah a&nbsp;zjistit, co&nbsp;se&nbsp;to&nbsp;na&nbsp;ně&nbsp;žene. Velitel s&nbsp;rozkazem otálel. Nejraději by&nbsp;sám vyběhl, aby zjistil, co&nbsp;a&nbsp;jak, jenže velitel nesmí podnikat takovéto krkolomné kousky. Velitel je&nbsp;příliš cenný, kdyby padl, kdo by&nbsp;za&nbsp;něj velel? Ten civilista Weinberger? Nebo snad v&nbsp;chápání opožděný Prkénko? Koho ze&nbsp;svých mužů a&nbsp;ženy má&nbsp;obětovat? Těžký, přetěžký je&nbsp;úděl velitele.&nbsp;– Vtom se&nbsp;profesor Weinberger, jat veskrze civilní badatelskou zvídavostí, zvedl ze&nbsp;svého okopu a&nbsp;vyběhl jen tak s&nbsp;prázdnýma rukama, beze zbraně, na&nbsp;kopeček. Zdroj řevu už&nbsp;nemohl být daleko. Země se&nbsp;chvěla, duněla jak rezonanční deska obludného hudebního nástroje. Profesor Weinberger se&nbsp;otočil na&nbsp;patě a&nbsp;řítil se&nbsp;zpátky. Jemu v&nbsp;patách dusala obrovská červenostrakatá kráva s&nbsp;napřaženými rohy, mezi zadníma nohama jí&nbsp;překáželo obrovské vemeno, táhle bučela.</span></p>
        <p class="chunk" data-nb-ref-number="287" data-nb-words="20" data-nb-chars="155"><span class="idea" data-nb-ref-number="300" id="idea300" data-nb-words="20" data-nb-chars="155">„Poslušnica II., Poslušnica II.,“ volal profesor zděšeně. „Tu jsme brali na&nbsp;jedenáctiletce v&nbsp;biologii. Kostromské plemeno! Světová rekordmanka v&nbsp;nadojení!“</span></p>
        <p class="chunk" data-nb-ref-number="288" data-nb-words="206" data-nb-chars="1377"><span class="idea" data-nb-ref-number="301" id="idea301" data-nb-words="206" data-nb-chars="1377">Vojsk se&nbsp;zmocnila bezradnost. Povstala ze&nbsp;svých záhrabů, zbraně svěsila hlavněmi do&nbsp;země. Přece nebudou střílet do&nbsp;zvířete. Je&nbsp;snad chudinka dobytek jejich nepřítel Sovětský svaz? Přece nevedou válku s&nbsp;dojnicemi!&nbsp;– Když Poslušnica II. uviděla tolik lidí pohromadě, zarazila přední nohy do&nbsp;země, až&nbsp;drny lítaly na&nbsp;všechny strany. Přestala bučet, s&nbsp;tlamou otevřenou údivem shlížela na&nbsp;přítomné, prohlížela si&nbsp;jednoho po&nbsp;druhém. Nejdéle spočinula zvlhlým pohledem na&nbsp;Melodii Podpolanské. Zřejmě ji&nbsp;zaujaly zlaté střevíčky, blýskavé flitry na&nbsp;šatech… Nebo to&nbsp;snad bylo Melodiino výrazné ženství? Přistoupila k&nbsp;ní, láskyplně jí&nbsp;olízla tvář drsným jazykem. Ano, bylo to&nbsp;gesto bezmezné důvěry. Ty&nbsp;hluboké oči plné smutku cosi žádaly, prosily úpěnlivě o&nbsp;pomoc. Ubohé zvíře bylo bezpochyby ve&nbsp;stresu. Potřebovalo cosi a&nbsp;nedokázalo se&nbsp;srozumitelně vyjádřit. Bylo natolik vyvedené z&nbsp;míry, že&nbsp;nesvedlo zformulovat jednoduchou větu, říct jasně, co&nbsp;mu&nbsp;chybí nebo co&nbsp;je&nbsp;trápí. Začaly se&nbsp;slétat mouchy, usazovaly se&nbsp;Poslušnici II. kolem očí, vytrčily sosáky a&nbsp;začaly vysávat slzy uštvaného dobytka. „Kšc! Jedete, potvory!“ Odháněla mouchy Melodie, mávala rukama kolem kravích očí, mouchy se&nbsp;zvedly, zavířily ve&nbsp;zmateném letu a&nbsp;zase si&nbsp;sedly zpátky do&nbsp;očních důlků. Poslušnica II. zakroutila odmítavě hlavou. Kdepak, dotěrné mouchy nebyly příčinou jejího zoufalství. Jenže co&nbsp;tou příčinou bylo?</span></p>
        <p class="chunk" data-nb-ref-number="289" data-nb-words="83" data-nb-chars="543"><span class="idea" data-nb-ref-number="302" id="idea302" data-nb-words="83" data-nb-chars="543">Teď by&nbsp;měl říci rozhodné slovo Oldřich Navrátil, vždyť byl pastevcem krav, vždyť krávy popásal v&nbsp;lukách, které navštěvovala Anička Dušička. Měl by&nbsp;se&nbsp;v&nbsp;kravách vyznat. Jenže místo toho, aby se&nbsp;kravami hlouběji zabýval a&nbsp;snažil se&nbsp;jim porozumět, lelkoval, snil, myslel na&nbsp;Aničku, o&nbsp;kravské potřeby nedbal. Ostatně krávy ho&nbsp;k&nbsp;ničemu nepotřebovaly, hleděly si&nbsp;svého, popásaly se&nbsp;poklidně, nic jim nechybělo. Nebyly to&nbsp;dojnice, byly určené pro nůž řezníkův. Profesionální pastevec krav Oldřich Navrátil pohlížel na&nbsp;vzrušené zvíře bezradnýma očima.</span></p>
        <p class="chunk" data-nb-ref-number="290" data-nb-words="69" data-nb-chars="447"><span class="idea" data-nb-ref-number="303" id="idea303" data-nb-words="69" data-nb-chars="447">„Ta kráva potřebuje podojit!“ prohlásil nadrotmistr Prkénko rozhodně. Byl z&nbsp;Krmelína, v&nbsp;dětství tam několik živých krav ještě potkal. Tenkrát se&nbsp;mléko nevyrábělo v&nbsp;kombinátech do&nbsp;litrových krabic, tenkrát se&nbsp;ještě dojilo z&nbsp;kravských vemen. Prkénko věděl, o&nbsp;čem mluví. Jakmile Poslušnica II. uslyšela Prkénkova slova, odvrátila se&nbsp;od&nbsp;Melodie a&nbsp;přivrátila se&nbsp;k&nbsp;Prkénku. Ano, tento muž trefil hřebíček na&nbsp;hlavičku a&nbsp;zasloužil si&nbsp;lízanec na&nbsp;obě tváře.</span></p>
        <p class="chunk" data-nb-ref-number="291" data-nb-words="110" data-nb-chars="713"><span class="idea" data-nb-ref-number="304" id="idea304" data-nb-words="110" data-nb-chars="713">„Tak tu&nbsp;krávu podoj, Prkénko,“ rozkázal plukovník Kotulán. Kuchař okultista Kulajda vyňal z&nbsp;polní kuchyně kotel a&nbsp;umístil ho&nbsp;krávě pod vemeno. Prkénko se&nbsp;usadil na&nbsp;kanystr s&nbsp;benzinem a&nbsp;začal rozvážnými, zprvu nejistými pohyby dojit. Mohutné střiky mléka ze&nbsp;dvou struků zazvonily o&nbsp;stěny kotle. Prkénko nabýval na&nbsp;zručnosti. Prvními praménky mléka si&nbsp;navlhčil dlaně a&nbsp;pak už&nbsp;pravidelně, svědomitě tahal. Kráva otočila hlavu tak, aby na&nbsp;něj viděla, její zachmuřená tvář se&nbsp;začala projasňovat, na&nbsp;tlamě se&nbsp;objevil zprvu nepatrný, stále však patrnější úsměv, po&nbsp;chvíli se&nbsp;celá rozzářila blažeností. Kdo ještě nikdy neměl k&nbsp;prasknutí přeplněné vemeno, nedokáže posoudit, jaké úlevy se&nbsp;jí&nbsp;z&nbsp;Prkénkových rukou dostávalo.</span></p>
        <p class="chunk" data-nb-ref-number="292" data-nb-words="45" data-nb-chars="277"><span class="idea" data-nb-ref-number="305" id="idea305" data-nb-words="45" data-nb-chars="277">Netrvalo dlouho a&nbsp;kotel byl plný. Vojska přinášela další nádoby ze&nbsp;své výstroje: polní láhve, ešusy, láhve od&nbsp;piva i&nbsp;od kořalky, čajovou konvici, samovar ukořistěný na&nbsp;tržišti v&nbsp;Užhorodu… Všechno bylo plné mléka, i&nbsp;žaludky vojáků, a&nbsp;Prkénko stále dojil a&nbsp;dojil, vydojit nemohl.</span></p>
        <p class="chunk" data-nb-ref-number="293" data-nb-words="9" data-nb-chars="47"><span class="idea" data-nb-ref-number="306" id="idea306" data-nb-words="9" data-nb-chars="47">„Už s&nbsp;tím přestaň, Prkénko, kam to&nbsp;máme dávat?“</span></p>
        <p class="chunk" data-nb-ref-number="294" data-nb-words="5" data-nb-chars="40"><span class="idea" data-nb-ref-number="307" id="idea307" data-nb-words="5" data-nb-chars="40">„Nemůžu přestat, dokud nebude vydojená.“</span></p>
        <p class="chunk" data-nb-ref-number="295" data-nb-words="5" data-nb-chars="25"><span class="idea" data-nb-ref-number="308" id="idea308" data-nb-words="5" data-nb-chars="25">„Tak budeš muset na&nbsp;zem!“</span></p>
        <p class="chunk" data-nb-ref-number="296" data-nb-words="88" data-nb-chars="577"><span class="idea" data-nb-ref-number="309" id="idea309" data-nb-words="88" data-nb-chars="577">„Budu muset, jenomže už&nbsp;nemůžu,“ vydechl Prkénko zcela vyčerpán. Blížil se&nbsp;večer, slunce zapadalo, osvěcovalo step jako reflektor zpoza pahorku, stíny se&nbsp;protahovaly a&nbsp;mléko stále stříkalo teplými proudy Poslušnici II. z&nbsp;vemene. Prkénko se&nbsp;vysílením svalil i&nbsp;s&nbsp;ka­nystrem, kráva smutně zabučela, ale vojáci ji&nbsp;bez pomoci nenechali. Na&nbsp;staršinovo místo usedl kuchař okultista Župajda. Zprvu mu&nbsp;dojení nešlo, po&nbsp;chvíli však pochopil princip a&nbsp;kráva jej vděčně olízla od&nbsp;brady k&nbsp;uchu. Mléko teď odtékalo zbůhdarma do&nbsp;trávy. Čert vzal mléko, důležitější byla záchrana živého tvora.</span></p>
        <p class="chunk" data-nb-ref-number="297" data-nb-words="83" data-nb-chars="536"><span class="idea" data-nb-ref-number="310" id="idea310" data-nb-words="83" data-nb-chars="536">Když k&nbsp;ránu Jurajda zemdlel, byly okopy pro ležící střelce plné a&nbsp;uprostřed dolíku bílá louže. Vojáci museli přesunout vozidla, sebe, krávu a&nbsp;veškerý majetek na&nbsp;vrcholek pahrbku, aby nebyli zaplaveni. Hulajdu vystřídala Melodie, po&nbsp;ní&nbsp;se&nbsp;ujal dojení Oldřich, to&nbsp;už&nbsp;bylo v&nbsp;dolíku bílé jezírko, z&nbsp;nějž vytékal potůček do&nbsp;otevřené stepi. V&nbsp;dojení nebylo možné ustat, zvíře stále trpělo přebytkem. Navrátila vystřídal Pytlíček, Pytlíčka profesor Weinberger, a&nbsp;když bylo slunce vysoko, dojil Prkénko ve&nbsp;druhé směně. Stepí odtékal bílý potok.</span></p>
        <p class="chunk" data-nb-ref-number="298" data-nb-words="86" data-nb-chars="551"><span class="idea" data-nb-ref-number="311" id="idea311" data-nb-words="86" data-nb-chars="551">Zatímco všechna vojska pomáhala trpícímu zvířeti, Pecka nikomu nic neřekl a&nbsp;zalezl do&nbsp;Peckovy jámy za&nbsp;trsem kavylu a&nbsp;nebylo po&nbsp;něm vidu slechu. Proč nedojil?&nbsp;– Protože vymýšlel a&nbsp;konstruoval mechanické dojidlo založené na&nbsp;principu vakuové vývěvy poháněné větrnou elektrárničkou. Ve&nbsp;chvíli, kdy usedal pod Poslušnicu II. Kotulán už&nbsp;podruhé a&nbsp;utahaná vojska s&nbsp;vytahanýma rukama odpočívala v&nbsp;trávě, specialista Pecka vystoupil z&nbsp;jámy, vstoupil na&nbsp;scénu a&nbsp;připojil aparát na&nbsp;všechny čtyři struky. Tudy, kde před chvílí tekl potok, valila se&nbsp;teď bílá řeka.</span></p>
        <p class="chunk" data-nb-ref-number="299" data-nb-words="39" data-nb-chars="277"><span class="idea" data-nb-ref-number="312" id="idea312" data-nb-words="39" data-nb-chars="277">Třetího dne začal proud pomalu slábnout, ustávat, přesně pět minut po&nbsp;poledni bylo dokonáno. Z&nbsp;Peckova přístroje ukápla poslední kapka a&nbsp;kráva kostromského plemene, červenostrakatá Poslušnica&nbsp;II., kráva z&nbsp;učebnic biologie všech zemí tábora míru a&nbsp;socialismu, ulehčeně vydechla:</span></p>
        <p class="chunk" data-nb-ref-number="300" data-nb-words="144" data-nb-chars="946"><span class="idea" data-nb-ref-number="313" id="idea313" data-nb-words="144" data-nb-chars="946">„Děkuji vám, stateční vojíni a&nbsp;vojínko, statečný veliteli Kotuláne. Zachránili jste mi&nbsp;život. To&nbsp;vám nikdy nezapomenu. Kdybych byla zlatou rybkou, splnila bych vám každému tři přání a&nbsp;mohli byste se&nbsp;vcukuletu vrátit domů do&nbsp;své krásné vlasti. Jenže zlatou rybkou nejsem, tak vám tři přání splnit nemohu. Ale dám vám dobrou radu: táhněte na&nbsp;Kyjev, ke&nbsp;knížeti Vladimírovi, jasnému slunéčku. Kdo jiný než laskavý Vladimír kněz a&nbsp;jeho laskavá kněžna Apraksějevna vám poví, kde se&nbsp;Sovětský svaz ukrývá! A&nbsp;bude-li vám nejhůře, vzpomeňte na&nbsp;mírnou krávu kostromského plemene, červenostrakatou Poslušnicu II., kterou jste vydojili a&nbsp;ona nezahynula nevydojeností. Věřte, že&nbsp;vám pomohu, chrabří vojíni a&nbsp;chrabrá vojínko, seč budu moci.“ Takto promluvila, lízla každého dvakrát přes obličej a&nbsp;pružným krokem odskotačila do&nbsp;širé stepi. Mrak nenasytných much se&nbsp;kolem ní&nbsp;vznášel jako svatozář. Když mizela za&nbsp;obzorem, ještě jim na&nbsp;rozloučenou zamávala ocasem.</span></p>
        <p class="chunk" data-nb-ref-number="301" data-nb-words="53" data-nb-chars="318"><span class="idea" data-nb-ref-number="314" id="idea314" data-nb-words="53" data-nb-chars="318">Bílá řeka odtekla stepí do&nbsp;Dněpru a&nbsp;s&nbsp;vodami Dněprem do&nbsp;Černého moře, zúžila se&nbsp;v&nbsp;potok, potůček, čůrek, čůreček… V&nbsp;prohlubni pod pahorkem zůstalo bílé jezírko; mléko v&nbsp;něm zkyslo, zhořklo, srazilo se&nbsp;a&nbsp;změnilo v&nbsp;zapáchající břečku. Pachem přilákalo všechny mouchy ze&nbsp;stepi a&nbsp;ty mouchy břečku snědly, moc jim chutnala.</span></p>
        <p class="chunk" data-nb-ref-number="302" data-nb-words="104" data-nb-chars="660"><span class="idea" data-nb-ref-number="315" id="idea315" data-nb-words="104" data-nb-chars="660">Je-li člověk na&nbsp;galéře galejníkem přikovaným k&nbsp;veslu, je&nbsp;zbaven všeho lidství. Nemůže uplatnit ani základní potřebu&nbsp;– odskočit si&nbsp;na&nbsp;záchod. Čas od&nbsp;času to&nbsp;spláchnou kýblem slané vody. Na&nbsp;galéře nepotřebují člověka, potřebují veslaře: svalovou hmotu. Člověk na&nbsp;galéře je&nbsp;pohon poháněný hrachovou kaší, suchary a&nbsp;vodou; ekologický zdroj energie, obnovitelný zdroj. Vyčerpá-li se, ryby ho&nbsp;sežerou. Rybí maso je&nbsp;zdravé, obsahuje fosfor. Mozek není člověku přikovanému na&nbsp;galéře nic platný. Člověk přikovaný k&nbsp;veslu by&nbsp;jenom přemýšlel, jak se&nbsp;vymanit. Jenže se&nbsp;nevymaní, neboť je&nbsp;přikován pevně. Od&nbsp;vesla je&nbsp;osvobozen, až&nbsp;když umře.&nbsp;– Bum, bum. Bum, bum. Bum, bum…</span></p>
        <p class="chunk" data-nb-ref-number="303" data-nb-words="80" data-nb-chars="489"><span class="idea" data-nb-ref-number="316" id="idea316" data-nb-words="80" data-nb-chars="489">Vydá-li se&nbsp;člověk na&nbsp;cestu kolem světa, riskuje, že&nbsp;potká něco, co&nbsp;by&nbsp;potkat nechtěl: loupežného vraha, zdivočelého psa, lstivého podvodníka… Riskuje, že&nbsp;ho&nbsp;přikovají k&nbsp;veslu. Kdybych se&nbsp;byl býval nevydal na&nbsp;cestu kolem světa, nebyl bych se&nbsp;stal pohonem zámořského plavidla. Mohl jsem pobývat mezi svými zdmi, pobírat rentu a&nbsp;spokojeně pukat z&nbsp;pěnovky, po&nbsp;kávě a&nbsp;dezertu drobit u&nbsp;vody kačenám, lyskám a&nbsp;labutím starý chleba. Nebo bych mohl psát memoáry hrstce čtenářů pro zábavu a&nbsp;poučení.</span></p>
        <p class="chunk" data-nb-ref-number="304" data-nb-words="78" data-nb-chars="479"><span class="idea" data-nb-ref-number="317" id="idea317" data-nb-words="78" data-nb-chars="479">Na&nbsp;třetí lavici mezi zadumaným Seveřanem a&nbsp;černochem s&nbsp;oslni­vým úsměvem jsem přikován k&nbsp;veslu a&nbsp;nejlíp bych udělal, kdybych neměl mozek. Pohon bez mozku pracuje spolehlivěji nežli pohon s&nbsp;mozkem. Jenže já&nbsp;mozek mám, uvědomuji si&nbsp;své postavení, je&nbsp;mi&nbsp;v&nbsp;něm zle a&nbsp;chci to&nbsp;změnit. Ale jak?&nbsp;– Literatura naštěstí dokáže nalézat řešení pro každou situaci, aby děj mohl pokračovat, abychom dospěli k&nbsp;rozuzlení a&nbsp;ke šťastnému konci. Přece se&nbsp;nezbavíme klíčové postavy uprostřed knížky!</span></p>
        <p class="chunk" data-nb-ref-number="305" data-nb-words="41" data-nb-chars="273"><span class="idea" data-nb-ref-number="318" id="idea318" data-nb-words="41" data-nb-chars="273">Mozek funguje, hlava muže přikovaného k&nbsp;veslu hledá východisko, žádné však nenalézá…&nbsp;– Tato prekérní situace má&nbsp;i&nbsp;svoje výhody: střídmá strava zaručuje štíhlou linii, mořský vzduch, který sem proudí otvory pro vesla, je&nbsp;osvěžující a&nbsp;vydatný tělocvik brání atrofii svalstva.</span></p>
        <p class="chunk" data-nb-ref-number="306" data-nb-words="57" data-nb-chars="402"><span class="idea" data-nb-ref-number="319" id="idea319" data-nb-words="57" data-nb-chars="402">Nadrotmistr Prkénko si&nbsp;upravil kravatu tak, aby uzel tvaru rovnoramenného trojúhelníka byl symetrický podle osy, a&nbsp;předstoupil před velitele, utajeného v&nbsp;civilních šatech a&nbsp;v&nbsp;civilním chování. Voják jako ze&nbsp;škatulky, voják každým coulem stanul před podivným vagabundem s&nbsp;vykasanými rukávy nedopnuté košile. Vyžehlený nadrotmistr Prkénko salutoval a&nbsp;zlaté knoflíky se&nbsp;na&nbsp;něm blýskaly v&nbsp;podzimním slunci.</span></p>
        <p class="chunk" data-nb-ref-number="307" data-nb-words="7" data-nb-chars="63"><span class="idea" data-nb-ref-number="320" id="idea320" data-nb-words="7" data-nb-chars="63">„Soudruhu kapitáne, nadrotmistr Prkénko. Dovolte mi&nbsp;promluvit.“</span></p>
        <p class="chunk" data-nb-ref-number="308" data-nb-words="141" data-nb-chars="899"><span class="idea" data-nb-ref-number="321" id="idea321" data-nb-words="141" data-nb-chars="899">„Přestaň s&nbsp;tím šaškováním, Prkénko dubové, blbé,“ promluvil laskavě velitel. „Uvědom si&nbsp;konečně, že&nbsp;nejsme v&nbsp;kasárnech ani na&nbsp;cvičáku v&nbsp;Bdělé. Vždyť jsme ve&nbsp;válce! Ve&nbsp;válce tyhle zupácké opičky nejsou k&nbsp;ničemu. A&nbsp;navíc v&nbsp;utajení… Ve&nbsp;válce platí jiné hodnoty než mít přišité, vyblýskané a&nbsp;pozapínané všecky knoflíky, umět se&nbsp;zařadit, pozdravit a&nbsp;všelijak panáčkovat. Ve&nbsp;válce platí charakter, statečnost, vnitřní disciplína, mistrné ovládání zbraně, to&nbsp;znamená umět se&nbsp;trefit, znalost taktiky a&nbsp;v&nbsp;neposlední řadě inteligence. In-te-li-gen-ce, Prkénko! A&nbsp;především odhodlání zvítězit. Jasný, Prkénko?&nbsp;– Nehledě k&nbsp;tomu, že&nbsp;soudruhům jsme i&nbsp;na vojně odzvonili, když se&nbsp;stal Havel prezidentem, a&nbsp;to už&nbsp;je&nbsp;hodně dávno. Z&nbsp;dětí, které se&nbsp;tenkrát narodily, jsou už&nbsp;dospělí. Nezapomínej furt, že&nbsp;jsem byl v&nbsp;Kuřích Vodách povýšen do&nbsp;hodnosti plukovníka. Jasný! A&nbsp;teď už&nbsp;se&nbsp;konečně vyžvejkni, co&nbsp;vlastně chceš!“</span></p>
        <p class="chunk" data-nb-ref-number="309" data-nb-words="26" data-nb-chars="151"><span class="idea" data-nb-ref-number="322" id="idea322" data-nb-words="26" data-nb-chars="151">„Tak dobře,“ uvolnil se&nbsp;Prkénko. „Můžeš mi, Laďo, potvrdit, že&nbsp;byla naše armáda zrušená a&nbsp;že už&nbsp;neexistuje? Že&nbsp;byla rozpuštěná a&nbsp;všeci vojáci šli dom?“</span></p>
        <p class="chunk" data-nb-ref-number="310" data-nb-words="60" data-nb-chars="361"><span class="idea" data-nb-ref-number="323" id="idea323" data-nb-words="60" data-nb-chars="361">„To ví&nbsp;přece každý, že&nbsp;se&nbsp;vojáci rozprchli hned, jakmile jim kocour armádního generála Velíška Napoleon o&nbsp;tom řekl. Ani ne­počkali, až&nbsp;jim to&nbsp;někdo přečte v&nbsp;rozkaze. Jako když do&nbsp;vrabců střelí. Jenom naše hrstka statečných zůstala věrna přísaze. No, přísaze… Celé přísaze ne, jenom té&nbsp;pasáži, že&nbsp;budeme bránit vlast a&nbsp;že jsme odhodláni padnout za&nbsp;její svobodu.“</span></p>
        <p class="chunk" data-nb-ref-number="311" data-nb-words="8" data-nb-chars="43"><span class="idea" data-nb-ref-number="324" id="idea324" data-nb-words="8" data-nb-chars="43">„Bránit vlast? Tady ve&nbsp;stepi? V&nbsp;cizí zemi?“</span></p>
        <p class="chunk" data-nb-ref-number="312" data-nb-words="11" data-nb-chars="68"><span class="idea" data-nb-ref-number="325" id="idea325" data-nb-words="11" data-nb-chars="68">„No… A&nbsp;proč ne? Z&nbsp;taktických důvodů. Tomu nemůžeš rozumět, Prkénko.“</span></p>
        <p class="chunk" data-nb-ref-number="313" data-nb-words="32" data-nb-chars="184"><span class="idea" data-nb-ref-number="326" id="idea326" data-nb-words="32" data-nb-chars="184">„To znamená, že&nbsp;když se&nbsp;teď i&nbsp;já rozprchnu, nemůžeš mě, Laďo, postavit před válečný soud? Že&nbsp;mě&nbsp;nemůžeš nechat zastřelit za&nbsp;zběhnutí, i&nbsp;když ses v&nbsp;Kuřích Vodách povýšil na&nbsp;plukovníka?“</span></p>
        <p class="chunk" data-nb-ref-number="314" data-nb-words="5" data-nb-chars="35"><span class="idea" data-nb-ref-number="327" id="idea327" data-nb-words="5" data-nb-chars="35">„Kam tím míříš?“ znejistěl Kotulán.</span></p>
        <p class="chunk" data-nb-ref-number="315" data-nb-words="5" data-nb-chars="29"><span class="idea" data-nb-ref-number="328" id="idea328" data-nb-words="5" data-nb-chars="29">„Asi mně nezbude nic jiného…“</span></p>
        <p class="chunk" data-nb-ref-number="316" data-nb-words="21" data-nb-chars="126"><span class="idea" data-nb-ref-number="329" id="idea329" data-nb-words="21" data-nb-chars="126">„Počkej, počkej, co&nbsp;ti&nbsp;nezbude? Vždyť jsme ve&nbsp;válečném stavu, na&nbsp;válečném tažení, a&nbsp;ještě jsme ten Sovětský svaz ani nenašli.“</span></p>
        <p class="chunk" data-nb-ref-number="317" data-nb-words="13" data-nb-chars="80"><span class="idea" data-nb-ref-number="330" id="idea330" data-nb-words="13" data-nb-chars="80">„A&nbsp;kdoví, jestli ten Sovětský svaz vůbec najdete, když se&nbsp;v&nbsp;Almě-Atě rozpustil.“</span></p>
        <p class="chunk" data-nb-ref-number="318" data-nb-words="14" data-nb-chars="93"><span class="idea" data-nb-ref-number="331" id="idea331" data-nb-words="14" data-nb-chars="93">„Snad nás nechceš opustit?“ nevěřícně vrtěl hlavou Kotulán. „A&nbsp;co ta&nbsp;tvoje parádní uniforma?“</span></p>
        <p class="chunk" data-nb-ref-number="319" data-nb-words="11" data-nb-chars="73"><span class="idea" data-nb-ref-number="332" id="idea332" data-nb-words="11" data-nb-chars="73">„Nezbude mi&nbsp;než ji&nbsp;svlíknout,“ povzdechl si&nbsp;Prkénko, voják každým coulem.</span></p>
        <p class="chunk" data-nb-ref-number="320" data-nb-words="9" data-nb-chars="59"><span class="idea" data-nb-ref-number="333" id="idea333" data-nb-words="9" data-nb-chars="59">„Chceš nás nechat ve&nbsp;štychu,“ nechápal velitel. „Ale proč?“</span></p>
        <p class="chunk" data-nb-ref-number="321" data-nb-words="17" data-nb-chars="104"><span class="idea" data-nb-ref-number="334" id="idea334" data-nb-words="17" data-nb-chars="104">„Copak můžu nechat ve&nbsp;štychu tu&nbsp;nevinnou němou tvář? Vždyť za&nbsp;nic nemůže, vždyť nic špatného neudělala.“</span></p>
        <p class="chunk" data-nb-ref-number="322" data-nb-words="8" data-nb-chars="44"><span class="idea" data-nb-ref-number="335" id="idea335" data-nb-words="8" data-nb-chars="44">„Němou tvář… Co&nbsp;to&nbsp;meleš? Jakou němou tvář?“</span></p>
        <p class="chunk" data-nb-ref-number="323" data-nb-words="3" data-nb-chars="24"><span class="idea" data-nb-ref-number="336" id="idea336" data-nb-words="3" data-nb-chars="24">„Poslušnicu II., přece!“</span></p>
        <p class="chunk" data-nb-ref-number="324" data-nb-words="16" data-nb-chars="84"><span class="idea" data-nb-ref-number="337" id="idea337" data-nb-words="16" data-nb-chars="84">„Ale vždyť té&nbsp;jsme pomohli, přece jsme ji&nbsp;vydojili a&nbsp;ona se&nbsp;s&nbsp;námi šťastně rozešla.“</span></p>
        <p class="chunk" data-nb-ref-number="325" data-nb-words="54" data-nb-chars="295"><span class="idea" data-nb-ref-number="338" id="idea338" data-nb-words="54" data-nb-chars="295">„Rozešla, to&nbsp;je&nbsp;pravda, jenže s&nbsp;fungujícím vemenem. A&nbsp;to se&nbsp;jí&nbsp;zas brzy naplní. Vím, o&nbsp;čem mluvím, i&nbsp;když jsem se&nbsp;vyučil kadeřníkem. Vždyť jsem z&nbsp;Krmelína. A&nbsp;kdo ji&nbsp;v&nbsp;té stepi širé znovu podojí? Kolchozníky zprivatizovali a&nbsp;na krávy kašlou. Vždyť už&nbsp;i&nbsp;na té&nbsp;Ukrajině vyrábějí mléko v&nbsp;krabicích.“</span></p>
        <p class="chunk" data-nb-ref-number="326" data-nb-words="6" data-nb-chars="37"><span class="idea" data-nb-ref-number="339" id="idea339" data-nb-words="6" data-nb-chars="37">„Ty chceš vyměnit uniformu za&nbsp;krávu?“</span></p>
        <p class="chunk" data-nb-ref-number="327" data-nb-words="7" data-nb-chars="41"><span class="idea" data-nb-ref-number="340" id="idea340" data-nb-words="7" data-nb-chars="41">„S&nbsp;těžkým srdcem, ale nemám na&nbsp;vybranou.“</span></p>
        <p class="chunk" data-nb-ref-number="328" data-nb-words="26" data-nb-chars="149"><span class="idea" data-nb-ref-number="341" id="idea341" data-nb-words="26" data-nb-chars="149">„Zdá se, Prkénko, že&nbsp;ti&nbsp;není pomoci. Nehodlám ti&nbsp;šlapat po&nbsp;štěstí. Přemlouvat tě&nbsp;nebudu ani tě&nbsp;nenechám zastřelit. Jen si&nbsp;jdi za&nbsp;hlasem svého srdce.“</span></p>
        <p class="chunk" data-nb-ref-number="329" data-nb-words="5" data-nb-chars="39"><span class="idea" data-nb-ref-number="342" id="idea342" data-nb-words="5" data-nb-chars="39">„Soudruhu kapitáne, dovolte mi&nbsp;odejít.“</span></p>
        <p class="chunk" data-nb-ref-number="330" data-nb-words="3" data-nb-chars="16"><span class="idea" data-nb-ref-number="343" id="idea343" data-nb-words="3" data-nb-chars="16">„Táhni k&nbsp;čertu!“</span></p>
        <p class="chunk" data-nb-ref-number="331" data-nb-words="58" data-nb-chars="385"><span class="idea" data-nb-ref-number="344" id="idea344" data-nb-words="58" data-nb-chars="385">Prkénko svlékl uniformu a&nbsp;ve fundusu civilních oděvů pořízených před odjezdem v&nbsp;sekáči našel si&nbsp;oblečení přiměřené stavu toulavého pasáčka: sepranou rubašku, plátěné nohavice a&nbsp;placatou kostkovanou čepici s&nbsp;kšiltem. Svoji skvělou uniformu pohřbil ve&nbsp;stepi a&nbsp;vztyčil nad ní&nbsp;kříž, rozžehnal se&nbsp;s&nbsp;bojovými druhy a&nbsp;bojovou družkou a&nbsp;vykročil. Vydal se&nbsp;po&nbsp;zřetelných stopách opuštěné krávy.</span></p>
        <p class="chunk" data-nb-ref-number="332" data-nb-words="33" data-nb-chars="232"><span class="idea" data-nb-ref-number="345" id="idea345" data-nb-words="33" data-nb-chars="232">Vojska plukovníka Kotulána zjihlými zraky sledovala, jak se&nbsp;staršina nadrotmistr Prkénko vzdaluje, jak se&nbsp;ztrácí za&nbsp;obzorem. Rozšuměl se&nbsp;kavyl, stepní tráva a&nbsp;zatoulaného pasáčka slavné krávy Poslušnice II. už&nbsp;nikdo nikdy nespatřil.</span></p>
        <p class="chunk" data-nb-ref-number="333" data-nb-words="2" data-nb-chars="13"><span class="idea" data-nb-ref-number="346" id="idea346" data-nb-words="2" data-nb-chars="13"><em>Step, čtvrtek</em></span></p>
        <p class="chunk" data-nb-ref-number="334" data-nb-words="3" data-nb-chars="21"><span class="idea" data-nb-ref-number="347" id="idea347" data-nb-words="3" data-nb-chars="21">Moje milovaná Aničko!</span></p>
        <p class="chunk" data-nb-ref-number="335" data-nb-words="84" data-nb-chars="453"><span class="idea" data-nb-ref-number="348" id="idea348" data-nb-words="84" data-nb-chars="453">Je&nbsp;mi&nbsp;moc líto, že&nbsp;ta&nbsp;naše korespondence může být jenom jednostranná. Ani nevíš, jak rád bych od&nbsp;Tebe dostal dopis, třeba jenom krátký, kratičký. Mazlil bych se&nbsp;s&nbsp;ním, jako bych se&nbsp;rád mazlil s&nbsp;rukou, která ho&nbsp;psala, nosil bych ho&nbsp;stále při sobě a&nbsp;pořád ho&nbsp;četl, znovu a&nbsp;znovu, i&nbsp;když bych ho&nbsp;znal nazpaměť, až&nbsp;by&nbsp;byl docela vyčtený. Osud je&nbsp;neúprosný, příliš nám nepřeje. Copak mohu vědět, kde budu zítra? Vždyť nevím ani, kde hlavu složím dnešní noci.</span></p>
        <p class="chunk" data-nb-ref-number="336" data-nb-words="38" data-nb-chars="255"><span class="idea" data-nb-ref-number="349" id="idea349" data-nb-words="38" data-nb-chars="255">Táhneme širou stepí a&nbsp;nikde žádná poštovní schránka, které bych svěřil, co&nbsp;tu&nbsp;teď smolím na&nbsp;zadním sedadle válečnického automobilu. Přespáváme pod širákem zababušeni ve&nbsp;spacáku, noci jsou chladné, vítr si&nbsp;pohrává s&nbsp;přezrálou, usychající trávou, je&nbsp;podzim.</span></p>
        <p class="chunk" data-nb-ref-number="337" data-nb-words="93" data-nb-chars="528"><span class="idea" data-nb-ref-number="350" id="idea350" data-nb-words="93" data-nb-chars="528">Nedávno jsme se&nbsp;tu&nbsp;setkali s&nbsp;přívětivou krávou plnou mléka a&nbsp;ta nám poradila, abychom se&nbsp;vydali do&nbsp;Kyjeva za&nbsp;jakýmsi knížetem a&nbsp;ten nám řekne, kudy dál. A&nbsp;tu mne napadlo, že&nbsp;bys mohla aspoň krátké psaníčko adresovat jako poste restante na&nbsp;hlavní poštu v&nbsp;Kyjevě. Jenom nevím, dokážou-li zdejší pošťáci přelouskat latinku. Nevím, ty&nbsp;moje dušičko, mohu-li po&nbsp;Tobě chtít, aby ses trápila s&nbsp;azbukou… Jak by&nbsp;to&nbsp;bylo krásné, kdyby mne v&nbsp;Kyjevě na&nbsp;hlavní poště očekával dopis od&nbsp;Tebe. Asi bych na&nbsp;té&nbsp;poště vyskočil radostí až&nbsp;do&nbsp;stropu.</span></p>
        <p class="chunk" data-nb-ref-number="338" data-nb-words="54" data-nb-chars="283"><span class="idea" data-nb-ref-number="351" id="idea351" data-nb-words="54" data-nb-chars="283">Ale nemysli si, Aničko Dušičko, že&nbsp;to&nbsp;psaní po&nbsp;Tobě loudím, že&nbsp;bez něj zahynu v&nbsp;daleké cizině. Musel by&nbsp;to&nbsp;být zázrak, aby mě&nbsp;zpráva od&nbsp;Tebe našla. Vím, že&nbsp;na&nbsp;mne myslíš i&nbsp;tak, jako já&nbsp;na&nbsp;Tebe. Vědomí Tvé existence, byť vzdálené a&nbsp;stále se&nbsp;vzdalující, mne naplňuje radostí a&nbsp;štěstím.</span></p>
        <p class="chunk" data-nb-ref-number="339" data-nb-words="18" data-nb-chars="93"><span class="idea" data-nb-ref-number="352" id="idea352" data-nb-words="18" data-nb-chars="93">Však ono to&nbsp;odloučení jednou pomine a&nbsp;my si&nbsp;budeme moci ruku v&nbsp;ruce vyjít do&nbsp;rozkvetlé louky.</span></p>
        <p class="chunk" data-nb-ref-number="340" data-nb-words="12" data-nb-chars="61"><span class="idea" data-nb-ref-number="353" id="idea353" data-nb-words="12" data-nb-chars="61">Ani nevíš, jak rád bych byl s&nbsp;Tebou teď, za&nbsp;chvilku, napořád…</span></p>
        <p class="chunk" data-nb-ref-number="341" data-nb-words="2" data-nb-chars="12"><span class="idea" data-nb-ref-number="354" id="idea354" data-nb-words="2" data-nb-chars="12"><em>Tvůj Oldřich</em></span></p>
        <h4 id="5" class="chunk" data-nb-ref-number="342" data-nb-words="1" data-nb-chars="1"><span class="idea" data-nb-ref-number="355" id="idea355" data-nb-words="1" data-nb-chars="1">5</span></h4>
        <p class="chunk" data-nb-ref-number="343" data-nb-words="75" data-nb-chars="475"><span class="idea" data-nb-ref-number="356" id="idea356" data-nb-words="75" data-nb-chars="475">Step jako by&nbsp;konce neměla. Nebo snad přejeli bludný balvan a&nbsp;teď tu&nbsp;jezdí v&nbsp;kruhu po&nbsp;pláních a&nbsp;terénních vlnách bez kloudného orientačního bodu ve&nbsp;vlastních stopách? Plukovník Kotulán předal řízení Lady Nivy Melodii, Pytlíčka zahnal na&nbsp;zadní sedadlo a&nbsp;sám na&nbsp;sedadle vpravo vpředu bádal s&nbsp;použitím buzoly nad fyzikální mapou bývalého Sovětského svazu vytrženou ze&nbsp;školního zeměpisného atlasu; snažil se&nbsp;aspoň zorientovat, ale k&nbsp;nějakému použitelnému závěru ne&nbsp;a&nbsp;ne se&nbsp;dobrat.</span></p>
        <p class="chunk" data-nb-ref-number="344" data-nb-words="21" data-nb-chars="133"><span class="idea" data-nb-ref-number="357" id="idea357" data-nb-words="21" data-nb-chars="133">„Kdy už&nbsp;tam budem?“ zakňourala Melodie, řízení automobilu ve&nbsp;stepi ji&nbsp;očividně nebavilo. Raději by&nbsp;si&nbsp;na&nbsp;zadním sedadle dělala nehty.</span></p>
        <p class="chunk" data-nb-ref-number="345" data-nb-words="42" data-nb-chars="277"><span class="idea" data-nb-ref-number="358" id="idea358" data-nb-words="42" data-nb-chars="277">„Zítra zahneme doleva a&nbsp;pak týden rovně,“ odpověděl velitel tónem, který nepřipouštěl pochyby. Velitel musí vědět, i&nbsp;když neví. Velitel ví&nbsp;vždycky. Kdyby nevěděl, nemohl by&nbsp;být velitelem, byl by&nbsp;chudáčkem schopným leda škrábat brambory pro celý prapor každé ráno před budíčkem.</span></p>
        <p class="chunk" data-nb-ref-number="346" data-nb-words="80" data-nb-chars="504"><span class="idea" data-nb-ref-number="359" id="idea359" data-nb-words="80" data-nb-chars="504">Lada Niva v&nbsp;čele, za&nbsp;ní&nbsp;gazík pizza do&nbsp;domu s&nbsp;polní kuchyní v&nbsp;závěsu. Dvě místa v&nbsp;gazíku zela prázdnotou: chyběl starší lejtěnant Tatjan Tatjanovič Stěnolezyn a&nbsp;staršina Prkénko. Dobří braši. Škoda jich, dobrých brachů. Jenže válka je&nbsp;válka a&nbsp;válka se&nbsp;beze ztrát neobejde. Až&nbsp;bude Sovětský svaz poražen a&nbsp;svět si&nbsp;oddechne, oba ztracení vojáci budou vyznamenáni&nbsp;– mrtvý Stěnolezyn <em>in memoriam</em> za&nbsp;statečnost a&nbsp;nezvěstný Prkénko za&nbsp;zásluhy v&nbsp;nepřítomnosti. Jejich nesmírné hrdinství nemůže nikdo zpochybnit.</span></p>
        <p class="chunk" data-nb-ref-number="347" data-nb-words="98" data-nb-chars="615"><span class="idea" data-nb-ref-number="360" id="idea360" data-nb-words="98" data-nb-chars="615">Vtom se&nbsp;na&nbsp;obzoru před nimi objevil nevídaný objekt tvaru trychtýře rozšiřujícího se&nbsp;od&nbsp;země k&nbsp;nebi, barvy temně šedé. Geometricky téměř pravidelný oblak prachu se&nbsp;k&nbsp;nim zvolna přibližoval, jako by&nbsp;nikam nespěchal. Vozidla zastavila, vojska se&nbsp;chopila zbraní připravena bojovat. Je-li to&nbsp;Sovětský svaz, je&nbsp;to&nbsp;dobře. Konečně, vždyť kvůli němu jsou tady. Není-li to&nbsp;Sovětský svaz, jsou-li to&nbsp;ufoni nebo přírodní událost&nbsp;– hurikán Hrihorij, hejno kobylek, kubnyj choropok či&nbsp;Baba Jaga, je&nbsp;nutné připravit se&nbsp;na&nbsp;cokoli a&nbsp;pak se&nbsp;zachovat podle okolností: bojovat a&nbsp;třeba i&nbsp;padnout, vyjednávat nebo se&nbsp;přikrčit a&nbsp;přečkat.</span></p>
        <p class="chunk" data-nb-ref-number="348" data-nb-words="16" data-nb-chars="112"><span class="idea" data-nb-ref-number="361" id="idea361" data-nb-words="16" data-nb-chars="112">Byl to&nbsp;bohatýr Čurila Plenkovič s&nbsp;kupeckými synky Vaskou a&nbsp;Michajlem, doprovázeni po&nbsp;zuby ozbrojenými družiníky.</span></p>
        <p class="chunk" data-nb-ref-number="349" data-nb-words="6" data-nb-chars="22"><span class="idea" data-nb-ref-number="362" id="idea362" data-nb-words="6" data-nb-chars="22">„Kdo to&nbsp;je? Co&nbsp;to&nbsp;je?“</span></p>
        <p class="chunk" data-nb-ref-number="350" data-nb-words="29" data-nb-chars="197"><span class="idea" data-nb-ref-number="363" id="idea363" data-nb-words="29" data-nb-chars="197">„Vy nevíte, kdo je&nbsp;Čurila Plenkovič?“ neptal se, spíš konstatoval podplukovník vojín profesor Weinberger. Čurila a&nbsp;jeho parta se&nbsp;blížili loudavě, nikam nespěchali, užívali si&nbsp;širé stepi, času dost.</span></p>
        <p class="chunk" data-nb-ref-number="351" data-nb-words="28" data-nb-chars="179"><span class="idea" data-nb-ref-number="364" id="idea364" data-nb-words="28" data-nb-chars="179">„Nevíme, neznáme,“ odpověděla vojska. Oldřich s&nbsp;Longinem tušili, kdo by&nbsp;to&nbsp;mohl být, kuchař Jurajda měl toto neobvyklé jméno spojeno s&nbsp;jakousi bylinou, do&nbsp;guláše se&nbsp;však nehodila.</span></p>
        <p class="chunk" data-nb-ref-number="352" data-nb-words="16" data-nb-chars="101"><span class="idea" data-nb-ref-number="365" id="idea365" data-nb-words="16" data-nb-chars="101">„Pověz, profesore, kdo je&nbsp;Čurila Plenkovič a&nbsp;co od&nbsp;něj můžeme očekávat?“ zeptal se&nbsp;plukovník Kotulán.</span></p>
        <p class="chunk" data-nb-ref-number="353" data-nb-words="5" data-nb-chars="33"><span class="idea" data-nb-ref-number="366" id="idea366" data-nb-words="5" data-nb-chars="33">„Je to&nbsp;fešák?“ vyzvídala Melodie.</span></p>
        <p class="chunk" data-nb-ref-number="354" data-nb-words="46" data-nb-chars="337"><span class="idea" data-nb-ref-number="367" id="idea367" data-nb-words="46" data-nb-chars="337">„Je to&nbsp;bohatýr!“ poučil vojska profesor. „Původním povoláním číšník, nálevce nápojů při dvoře jasného slunéčka Vladimíra, hosudara-kněze laskavého, k&nbsp;němuž máme namířeno, protože nám ho&nbsp;jako zdroj informací doporučila Poslušnica II., syn Plenky Soražanina, který sídlí na&nbsp;řece Soroze proti kříži Levanidovu u&nbsp;svatých ostatků Borisových.“</span></p>
        <p class="chunk" data-nb-ref-number="355" data-nb-words="16" data-nb-chars="106"><span class="idea" data-nb-ref-number="368" id="idea368" data-nb-words="16" data-nb-chars="106">„Nemůže nám provést nějakou čertovinu?“ zeptal se&nbsp;velitel. Voják ve&nbsp;válce nemůže být nikdy dost obezřetný.</span></p>
        <p class="chunk" data-nb-ref-number="356" data-nb-words="21" data-nb-chars="137"><span class="idea" data-nb-ref-number="369" id="idea369" data-nb-words="21" data-nb-chars="137">„Mohl by,“ připustil Weinberger, „těžko říct. Když je&nbsp;někdo bohatýr, neznamená to&nbsp;ještě, že&nbsp;je&nbsp;pevný charakter a&nbsp;vejlupek všech ctností.“</span></p>
        <p class="chunk" data-nb-ref-number="357" data-nb-words="6" data-nb-chars="38"><span class="idea" data-nb-ref-number="370" id="idea370" data-nb-words="6" data-nb-chars="38">„Čím se&nbsp;proslavil?“ pídila se&nbsp;Melodie.</span></p>
        <p class="chunk" data-nb-ref-number="358" data-nb-words="219" data-nb-chars="1364"><span class="idea" data-nb-ref-number="371" id="idea371" data-nb-words="219" data-nb-chars="1364">„Už je&nbsp;to&nbsp;dávno, co&nbsp;zemi sužoval loupežník pták Velikán Velikánovič. Stáda volů a&nbsp;koní on&nbsp;požíral jakby slepice zrnéčka ječná, ovesná, stáda ovcí&nbsp;– jakby hrstku máku. A&nbsp;zajde-li on, pták Velikán Velikánovič na&nbsp;ruské vesnice, na&nbsp;městečka, on&nbsp;domy, chalupy rozhrabává, a&nbsp;z&nbsp;rumu na&nbsp;potravu těla lidská jakoby mravenečky vyhrabává.&nbsp;– Ale abych to&nbsp;zkrátil, zbytek si&nbsp;přečtete v&nbsp;bylině doma po&nbsp;válce. Čurila se&nbsp;domluvil se&nbsp;dvěma kupeckými synky Vaskou a&nbsp;Michajlem, ukradli kdesi krávu a&nbsp;do její kůže zašili ozbrojeného Čurilu. Pták Velikán Velikánovič nemeškal a&nbsp;zašitého Čurilu sezobl. Bohatýr se&nbsp;z&nbsp;ptačích útrob vysekal a&nbsp;bylo po&nbsp;ptáku. Kníže Vladimír jasné slunéčko i&nbsp;kněžna Apraksějevna se&nbsp;zaradovali a&nbsp;s&nbsp;nimi celá země, svatá Rus. Čurila se&nbsp;naparoval, pýchou na&nbsp;svoji chytrost a&nbsp;chrabrost div nepraskl a&nbsp;začal klást požadavky, na&nbsp;číšníka, byť knížecího, značně přehnané. Na&nbsp;ptačí zdechlinu museli knížecí nevolníci nanosit hromadu černozemě a&nbsp;na takto vzniklém kopci postavit palác s&nbsp;okny proti oknům knížecího paláce Vladimírova. Sloupy zhotovili z&nbsp;brků Velikána Velikánoviče, prahy z&nbsp;jeho zobanu a&nbsp;střechu z&nbsp;drobného peří té&nbsp;ptačí mrtvoly. V&nbsp;bylině je&nbsp;sice psáno, že&nbsp;Vladimír kněz byl vesel a&nbsp;radosten, ale já&nbsp;tomu nevěřím. Myslím, že&nbsp;ho&nbsp;ten vejtaha Plenkovič pěkně nakrkl. Jenomže jak mohl chudák Vladimír toho nenažraného číšníka umravnit, když to&nbsp;byl bohatýr?“</span></p>
        <p class="chunk" data-nb-ref-number="359" data-nb-words="19" data-nb-chars="124"><span class="idea" data-nb-ref-number="372" id="idea372" data-nb-words="19" data-nb-chars="124">„Tak tohle nevypadá nejlíp…,“ zachmuřil se&nbsp;plukovník Kotulán a&nbsp;zkontroloval, jestli má&nbsp;plný zásobník a&nbsp;jeden náboj v&nbsp;hlavni.</span></p>
        <p class="chunk" data-nb-ref-number="360" data-nb-words="80" data-nb-chars="515"><span class="idea" data-nb-ref-number="373" id="idea373" data-nb-words="80" data-nb-chars="515">A&nbsp;už tu&nbsp;byli: uprostřed jel cestou necestou rozlehlý terénní rolls-royce zlaté metalické barvy osazen šedesáti reflektory schopnými posvítit si&nbsp;kamkoli a&nbsp;na cokoli, dokonce i&nbsp;vzhůru, až&nbsp;do&nbsp;nebe, na&nbsp;levém předním blatníku vlála bílá hedvábná standarta, na&nbsp;níž zlatou nití vyšit nápis: PRAVDA ZVÍTĚZÍ! Panský vůz doprovázely po&nbsp;stranách dva obrněné transportéry Pandur ze&nbsp;Štýrska, natřené rudou barvou, jako by&nbsp;dávaly najevo, že&nbsp;se&nbsp;nemusejí skrývat masko­vacím nátěrem, a&nbsp;tvářily se&nbsp;odhodlaně. Kdo z&nbsp;vás by&nbsp;si&nbsp;troufl!</span></p>
        <p class="chunk" data-nb-ref-number="361" data-nb-words="86" data-nb-chars="609"><span class="idea" data-nb-ref-number="374" id="idea374" data-nb-words="86" data-nb-chars="609">Všechna tři vozidla zastavila naráz, jako na&nbsp;povel, z&nbsp;rolls-royce vystoupili dva kupečtí synci Vaska a&nbsp;Michajlo ve&nbsp;švestkově modrých saténových teplácích, kolem krku natřikrát omotané zlaté řetězy, bílými šátky mávali na&nbsp;znamení dobrých úmyslů. Zůstali stát, své škorpiony na&nbsp;matičku zemi položili a&nbsp;vedle nich pistole ze&nbsp;vsetínské zbrojovky a&nbsp;revolvery ze&nbsp;Španěl dovezené šestiranné, také nože vyskakovací u&nbsp;Vietnamců zakoupené, mačety saracénské ostře nabroušené, s&nbsp;rukojetí onyxovou, do&nbsp;trávy opatrně uložili. Také granáty zajištěné, útočné i&nbsp;obranné, vedle nich opatrně jako velikonoční kraslice odložili.</span></p>
        <p class="chunk" data-nb-ref-number="362" data-nb-words="91" data-nb-chars="586"><span class="idea" data-nb-ref-number="375" id="idea375" data-nb-words="91" data-nb-chars="586">Lze takovémuto gestu dobré vůle odolat? Plukovník Kotulán a&nbsp;jeho muži i&nbsp;s&nbsp;ženou zpoza vozidel vystoupili a&nbsp;svoje samopalíky včetně útočných nožů rovněž do&nbsp;trávy položili. Kuchař okultista Kulajda přidal na&nbsp;hromádku zbraní i&nbsp;svůj dranžírák, s&nbsp;nímž se&nbsp;neloučil ani ve&nbsp;spánku, protože byl na&nbsp;něj zvyklý, vždyť vercajk dělá mistra, jak praví staré pomořanské přísloví. Při setkání s&nbsp;bohatýrem je&nbsp;potřeba projevit dobrou vůli. Ve&nbsp;chvíli bezmezné důvěry snadno přehlédneme dva obrněné transportéry Pandur ježící se&nbsp;zbraněmi, s&nbsp;kulomety a&nbsp;děly zamířenými na&nbsp;Kotulánova vojska a&nbsp;jejich vozidla.</span></p>
        <p class="chunk" data-nb-ref-number="363" data-nb-words="154" data-nb-chars="1033"><span class="idea" data-nb-ref-number="376" id="idea376" data-nb-words="154" data-nb-chars="1033">Řidič rolls-royce v&nbsp;téměř černém obleku s&nbsp;červenou baseballovou čepičkou na&nbsp;hlavě vystoupil a&nbsp;otevřel nejzadnější dveře vozidla, přistavil tři schůdky s&nbsp;protiskluzovým povrchem a&nbsp;pomohl Čurilu Plenkoviči sestoupit na&nbsp;pevnou zem. Kdo by&nbsp;očekával chasníka s&nbsp;širokými rameny a&nbsp;útlým pasem, vysportovaný produkt sofistikované posilovny a&nbsp;na míru naordinovaných anabolik, ten by&nbsp;se&nbsp;škaredě zmýlil. Po&nbsp;schodcích sestoupal vetchý stařík se&nbsp;svěšeným bohatýrským knírem, v&nbsp;černém brokátovém pyžamu s&nbsp;rudým lemováním a&nbsp;v&nbsp;plyšových bačkorách v&nbsp;podobě kachňat s&nbsp;usměvavými zobáky a&nbsp;šibalsky přimhouřenýma očičkama. Na&nbsp;hlavě měl bílý stetson se&nbsp;šňůrou pod bradou. Opíral se&nbsp;o&nbsp;ebenovou hůlku s&nbsp;platinovým kováním, s&nbsp;rukojetí ve&nbsp;tvaru velice zmenšeného ptáka Velikána Velikánoviče. V&nbsp;levičce svíral svůj bohatýrský atribut&nbsp;– docela obyčejné nůžky na&nbsp;drůbež, nezničitelné a&nbsp;spolehlivé solingenky. Jakmile se&nbsp;Čurilu Plenkoviči podařilo sestoupit na&nbsp;pevnou zem, vrazil hůl i&nbsp;s&nbsp;atributem do&nbsp;rukou svému řidiči a&nbsp;s&nbsp;radostným úsměvem se&nbsp;vrhl na&nbsp;Kotulána.</span></p>
        <p class="chunk" data-nb-ref-number="364" data-nb-words="36" data-nb-chars="217"><span class="idea" data-nb-ref-number="377" id="idea377" data-nb-words="36" data-nb-chars="217">„Drahý Kotuláne Kotulánoviči, konečně tady! Co&nbsp;jsem se&nbsp;na&nbsp;tebe načekal, posly naposílal do&nbsp;stepi širé, aby mi&nbsp;zprávu přinesli, jestli už&nbsp;se&nbsp;blížíš se&nbsp;svými vojsky k&nbsp;městu Kyjevu. A&nbsp;podívejme, konečně jsme se&nbsp;dočkali!“</span></p>
        <p class="chunk" data-nb-ref-number="365" data-nb-words="27" data-nb-chars="206"><span class="idea" data-nb-ref-number="378" id="idea378" data-nb-words="27" data-nb-chars="206">Po&nbsp;těch slovech políbil bohatýr Čurila Plenkovič překvapeného plukovníka Kotulána bohatýrským polibkem na&nbsp;ústa. Takovéto praslovanské přivítání velitel věru nečekal. Když se&nbsp;vzpamatoval a&nbsp;popadl dech, řekl:</span></p>
        <p class="chunk" data-nb-ref-number="366" data-nb-words="35" data-nb-chars="229"><span class="idea" data-nb-ref-number="379" id="idea379" data-nb-words="35" data-nb-chars="229">„Dobrý den, pane Plenkoviči, je&nbsp;mi&nbsp;potěšením, že&nbsp;vás poznávám. Ještě nikdy jsem neměl příležitost s&nbsp;žádným bohatýrem…,“ soukal ze&nbsp;sebe. Nebyl zběhlý v&nbsp;lehké konverzaci s&nbsp;celebritami. Nezbývalo však než se&nbsp;nechat vláčet událostmi.</span></p>
        <p class="chunk" data-nb-ref-number="367" data-nb-words="93" data-nb-chars="620"><span class="idea" data-nb-ref-number="380" id="idea380" data-nb-words="93" data-nb-chars="620">Už&nbsp;tu&nbsp;byl poskok v&nbsp;brčálově zelené livreji se&nbsp;zlatými knoflíky a&nbsp;prýmky, na&nbsp;stříbrném tácu nesl karafu z&nbsp;broušeného křišťálu a&nbsp;štamprlata už&nbsp;nalitá, třikrát větší nežli velká štamprlata obvyklá v&nbsp;našich končinách. Nadešel uvítací ceremoniál. Už&nbsp;tu&nbsp;byl druhý poskok v&nbsp;livreji kanárkově žluté, se&nbsp;stříbrnými knoflíky a&nbsp;stříbrnými prýmky, přivlekl tác plný misek s&nbsp;okurčičkami a&nbsp;hříbečky nakládanými, s&nbsp;papričkami a&nbsp;cibulkami v&nbsp;láku aromatickém, kopro­vém a&nbsp;rybičky střevličky potoční umně zamotané, v&nbsp;bylinkách vonných tři týdny naložené, párátkem propíchnuté, k&nbsp;zakousnutí. Leda barbar západní by&nbsp;vodku pil a&nbsp;nezakusoval.</span></p>
        <p class="chunk" data-nb-ref-number="368" data-nb-words="49" data-nb-chars="303"><span class="idea" data-nb-ref-number="381" id="idea381" data-nb-words="49" data-nb-chars="303">„Na družbu!“ zvolal bohatýr, pozvedl svou sklenici a&nbsp;vlil ji&nbsp;do&nbsp;sebe jak do&nbsp;výlevky. Všichni to&nbsp;udělali po&nbsp;něm, i&nbsp;Kotulánova vojska, protože se&nbsp;chtěla projevit jako zdvořilí hosté respektující zdejší zvyky. Byla to&nbsp;vodka mocná, z&nbsp;pšenice třikrát pálená, vítací. „Vítám vás na&nbsp;Velké Rusi, drazí přátelé.“</span></p>
        <p class="chunk" data-nb-ref-number="369" data-nb-words="17" data-nb-chars="98"><span class="idea" data-nb-ref-number="382" id="idea382" data-nb-words="17" data-nb-chars="98">„Na Rusi? To&nbsp;už&nbsp;jsme v&nbsp;Rusku?“ podivil se&nbsp;profesor Weinberger. „Myslel jsem, že&nbsp;jsme na&nbsp;Ukrajině…“</span></p>
        <p class="chunk" data-nb-ref-number="370" data-nb-words="40" data-nb-chars="244"><span class="idea" data-nb-ref-number="383" id="idea383" data-nb-words="40" data-nb-chars="244">„Baže, na&nbsp;Ukrajině, kde jinde,“ souhlasil Čurila Plenkovič, „ale což Ukrajina není Rus, profesore? Rus je&nbsp;veliká, převeliká. Vždyť také u&nbsp;vás doma jsme my, Rusové, doma. Všude Slovan bratra má. Cožpak se&nbsp;ruský tank nenapil už&nbsp;dvakrát z&nbsp;Vltavy?“</span></p>
        <p class="chunk" data-nb-ref-number="371" data-nb-words="94" data-nb-chars="662"><span class="idea" data-nb-ref-number="384" id="idea384" data-nb-words="94" data-nb-chars="662">Vítací vodka měla cosi do&nbsp;sebe. Napětí vyvolané očekáváním boje se&nbsp;uvolnilo, obavy, že&nbsp;by&nbsp;šarvátka se&nbsp;dvěma dobře vyzbrojenými Pandury mohla skončit porážkou, se&nbsp;rozplynuly. Také Čurilovi muži zprvu komisní a&nbsp;zdrženliví začali Kotulánova vojska objímat, líbat a&nbsp;přátelsky poplácávat, zvláště pak oslnivou praporčici Podpolanskou s&nbsp;hlubokým dekoltem, na&nbsp;zlatých podpatcích, pošitou blýskavými flitry. Frontu na&nbsp;ni&nbsp;stáli Plenkovičovi družiníci, řidiči, ochranka a&nbsp;další poskoci. Lezli z&nbsp;terénního rolls-royce jako slepice z&nbsp;kurníku, člověk by&nbsp;nevěřil, kolik se&nbsp;jich do&nbsp;takového vozidla vejde. Panduři se&nbsp;vítání neúčastnili, jen všechno z&nbsp;pandurů bedlivě sledovali.</span></p>
        <p class="chunk" data-nb-ref-number="372" data-nb-words="19" data-nb-chars="139"><span class="idea" data-nb-ref-number="385" id="idea385" data-nb-words="19" data-nb-chars="139">Když byli všichni dostatečně zulíbaní, vodka vypitá a&nbsp;mističky po&nbsp;dobrotách prázdné, pozvedl Čurila Plenkovič bohatýrský hlas a&nbsp;zahlaholil:</span></p>
        <p class="chunk" data-nb-ref-number="373" data-nb-words="34" data-nb-chars="212"><span class="idea" data-nb-ref-number="386" id="idea386" data-nb-words="34" data-nb-chars="212">„Drazí přátelé, bojovníci a&nbsp;bojovnice, kteří jste s&nbsp;nevšední odvahou vyhlásili válku Sovětskému svazu a&nbsp;teď na&nbsp;něj táhnete, zvu vás do&nbsp;svého bohatýrského paláce na&nbsp;Ptačím vršku. Na&nbsp;vaši počest pořádají se&nbsp;orgie.“</span></p>
        <p class="chunk" data-nb-ref-number="374" data-nb-words="55" data-nb-chars="361"><span class="idea" data-nb-ref-number="387" id="idea387" data-nb-words="55" data-nb-chars="361">„Orgie?“ podivila se&nbsp;vojska. Žádný z&nbsp;nich si&nbsp;totiž nedokázal představit, jak to&nbsp;na&nbsp;orgiích chodí. Snad jen Melodie Podpolanská měla jakés takés ponětí, ale to&nbsp;nebyly orgie, byla to&nbsp;bujará oslava jejích třicátých třetích narozenin pořádaná v&nbsp;Sušici Vojenským souborem písní, tanců a&nbsp;lidového vyprávění Rudého praporu v&nbsp;místní sokolovně a&nbsp;na přilehlém parkovišti.</span></p>
        <p class="chunk" data-nb-ref-number="375" data-nb-words="11" data-nb-chars="83"><span class="idea" data-nb-ref-number="388" id="idea388" data-nb-words="11" data-nb-chars="83">„Uráá! Orgie!“ zvolala Čurilova družina. „Sláva bohatýrovi! Ať&nbsp;dlouho žije Čurila!“</span></p>
        <p class="chunk" data-nb-ref-number="376" data-nb-words="21" data-nb-chars="133"><span class="idea" data-nb-ref-number="389" id="idea389" data-nb-words="21" data-nb-chars="133">„Ano, orgie,“ potvrdil bohatýr a&nbsp;nasedl do&nbsp;zlatistého vozu. Za&nbsp;ním nastoupili jeho lidé, poslední sklapl schůdky a&nbsp;zatáhl je&nbsp;dovnitř.</span></p>
        <p class="chunk" data-nb-ref-number="377" data-nb-words="214" data-nb-chars="1386"><span class="idea" data-nb-ref-number="390" id="idea390" data-nb-words="214" data-nb-chars="1386">„Za mnou!“ ozval se&nbsp;Čurilův hlas z&nbsp;megafonu. Automobily se&nbsp;rozjely stepí, zvedl se&nbsp;prašný mrak. Plenkovič se&nbsp;svou partou v&nbsp;čele, za&nbsp;nimi Lada Niva následovaná gazíkem pizza do&nbsp;domu s&nbsp;polní kuchyní, obrněné pandury po&nbsp;stranách jako důstojný doprovod. Po&nbsp;několika stepních kilometrech najeli na&nbsp;asfaltovou silničku, jeden pandur zaujal místo v&nbsp;čele, druhý konvoj uzavřel. Za&nbsp;malou chvilku se&nbsp;na&nbsp;obzoru vynořil kopeček obkroužený vysokánskou zdí z&nbsp;čediče a&nbsp;ostře pálených cihel, s&nbsp;dvanácti věžemi. Zdi převyšovaly zlaté báně, zlatější a&nbsp;baňatější, než má&nbsp;Vasilij Blažený ve&nbsp;stolici Moskvě. A&nbsp;pod báněmi palác bohatýra Čurily Plenkoviče: sloupy u&nbsp;paláce ne&nbsp;ze&nbsp;dříví, ale z&nbsp;brků Velikánových; a&nbsp;prahy u&nbsp;paláce ne&nbsp;rybí kost, ale zoban ptáka Velikána a&nbsp;střecha na&nbsp;paláci ne&nbsp;z&nbsp;cihel dobrých, ale z&nbsp;drobného peří téhož ptáka. Brána bronzová kovaná, zdobená umně vyvedenými výjevy z&nbsp;bohatýrova života a&nbsp;díla, se&nbsp;otevřela dokořán a&nbsp;kolona vozidel vjela na&nbsp;nádvoří dlážděné bílými lebkami poražených nepřátel, objela kašnu s&nbsp;Neptunem o&nbsp;trojzubec opřeným a&nbsp;nymfami vodu z&nbsp;amfor vylévajícími na&nbsp;hlavy delfínům a&nbsp;zarazila se&nbsp;pod širokánským schodištěm žulovým se&nbsp;sochami Neřestí podle Matyáše Brauna, jenže mnohem lepšími než jejich zvetšelé předlohy, z&nbsp;kararského mramoru umně vydlabané mistrnou rukou mistra Nalopatkina z&nbsp;Kislovodska, pečlivě vyhlazené, napulírované, docela nové, ničím nezasviněné.</span></p>
        <p class="chunk" data-nb-ref-number="378" data-nb-words="60" data-nb-chars="393"><span class="idea" data-nb-ref-number="391" id="idea391" data-nb-words="60" data-nb-chars="393">A&nbsp;docela nahoře na&nbsp;schodišti u&nbsp;prosklených hlavních dveří do&nbsp;paláce čekaly orgijnušky panny s&nbsp;copy pšeničnými kolem hlavy zručně omotanými, v&nbsp;sarafánech vyšívaných barevnými bavlnkami a&nbsp;hedvábem madridským, s&nbsp;ňadry obnaženými jak bohyně z&nbsp;Knossu, s&nbsp;chlebem a&nbsp;solí v&nbsp;ošatkách pro vzácné hosty. Jak hosté přicházeli, ony chléb lámaly, solily a&nbsp;rozdávaly na&nbsp;uvítanou po&nbsp;dávném slovanském způsobu.</span></p>
        <p class="chunk" data-nb-ref-number="379" data-nb-words="84" data-nb-chars="538"><span class="idea" data-nb-ref-number="392" id="idea392" data-nb-words="84" data-nb-chars="538">Vojín konceptualista Pytlíček byl jako u&nbsp;vytržení. Takový koncept s&nbsp;tolika orgijnuškami pannami překrásnými copatými by&nbsp;nikdy nedal dohromady. Jakmile dožvýkal posolený chleba, sáhl do&nbsp;kapsy pro Fujifilm a&nbsp;jal se&nbsp;dokumentovat. Jenže chyba se&nbsp;stala, nezeptal se, smí-li. A&nbsp;byla to&nbsp;chyba veliká, převeliká. Už&nbsp;tu&nbsp;byl hromotluk ve&nbsp;velice temném obleku, s&nbsp;vyholenou hlavou, z&nbsp;ucha mu&nbsp;čouhal drátek. Chňapl po&nbsp;fotoaparátu, vyrval jej umělci z&nbsp;rukou a&nbsp;strčil si&nbsp;ho&nbsp;do&nbsp;úst. Chvíli žvýkal a&nbsp;pak poslintanou drť vrátil vyděšenému konceptualistovi.</span></p>
        <p class="chunk" data-nb-ref-number="380" data-nb-words="154" data-nb-chars="1005"><span class="idea" data-nb-ref-number="393" id="idea393" data-nb-words="154" data-nb-chars="1005">My, pro které účast na&nbsp;orgiích není ničím neobvyklým, víme, jak to&nbsp;chodí a&nbsp;co můžeme očekávat. Širokánská chodba s&nbsp;naleštěnou mramorovanou podlahou osvětlená bengálskými lustry&nbsp;– vroubili ji&nbsp;vycpaní bohatýři, bojaři a&nbsp;hrdinové Sovětského svazu v&nbsp;plné zbroji&nbsp;– přivedla účastníky do&nbsp;divadelního sálu s&nbsp;jevištěm skrytým oponou, na&nbsp;níž byl zobrazen výjev ze&nbsp;života Čurily Plenkoviče, okamžik nejvýznamnější, jeho hvězdná hodinka: bohatýr se&nbsp;právě prostříhal nůžkami na&nbsp;drůbež z&nbsp;útrob Velikána Velikánoviče, je&nbsp;zbrocen krví a&nbsp;obsahem ptačích útrob, unavenou tvář mu&nbsp;však zdobí úsměv vítěze, zachránce národa, všeho velkoruského lidu. Hlediště bylo stupňovité, s&nbsp;pohodlnými dvojkřesly a&nbsp;stolky s&nbsp;jídlem a&nbsp;nápoji; byla tu&nbsp;šči, pelmeně a&nbsp;pirožky masem plněné a&nbsp;velké džbány kvasu. Kdo nechtěl šči, tomu se&nbsp;dostalo uchy. Každému byla přidělena orgijnuška panna, které směl rozplétat a&nbsp;zase splétat plavý cop a&nbsp;sahat jí&nbsp;na&nbsp;prsa. Vojín pacifista Oldřich Navrátil byl postaven před velký a&nbsp;téměř neřešitelný problém.</span></p>
        <p class="chunk" data-nb-ref-number="381" data-nb-words="47" data-nb-chars="302"><span class="idea" data-nb-ref-number="394" id="idea394" data-nb-words="47" data-nb-chars="302">„Proč nerozplétáš můj pšeničný cop, vzácný hoste Oldržichu Lemueloviči?“ udivena jeho nekonáním zeptala se&nbsp;ho&nbsp;přidělená orgijnuška panna. „Proč mi&nbsp;nesaháš na&nbsp;ňadra, jak to&nbsp;bývá orgijnuškám pannám při orgiích činěno? Jsem snad zamořená? Jsem snad HIV pozitivní? Mám snad ve&nbsp;vlasech vši a&nbsp;na prsou hada?“</span></p>
        <p class="chunk" data-nb-ref-number="382" data-nb-words="13" data-nb-chars="75"><span class="idea" data-nb-ref-number="395" id="idea395" data-nb-words="13" data-nb-chars="75">„Nemáš a&nbsp;nejsi, orgijnuško panno, jsi krásná a&nbsp;žádoucí. To&nbsp;ve&nbsp;mně příčina.“</span></p>
        <p class="chunk" data-nb-ref-number="383" data-nb-words="20" data-nb-chars="161"><span class="idea" data-nb-ref-number="396" id="idea396" data-nb-words="20" data-nb-chars="161">„Jsi snad teplým bratrem, Oldržichu Lemueloviči, buzerantem, gayem? Žádný problém, i&nbsp;takovéto orgijnuše specialisty skýtá dvůr Čurilův, stačí prstíčkem kývnout…“</span></p>
        <p class="chunk" data-nb-ref-number="384" data-nb-words="109" data-nb-chars="628"><span class="idea" data-nb-ref-number="397" id="idea397" data-nb-words="109" data-nb-chars="628">„Špatně mi&nbsp;rozumíš, krasavice. Mám doma Aničku Dušičku, dopisy jí&nbsp;píšu a&nbsp;ona tam na&nbsp;mne čeká… Copak bych jí&nbsp;mohl napsat, že&nbsp;v&nbsp;paláci bohatýra Čurily Plenkoviče orgijnušce panně překrásné copy jsem rozplétal a&nbsp;zase splétal a&nbsp;na ňadra jí&nbsp;sahal obnažená? Vždyť by&nbsp;ji&nbsp;to&nbsp;bolelo, zlobila by&nbsp;se&nbsp;na&nbsp;mne a&nbsp;třeba by&nbsp;mne zavrhla. Copak jsme se&nbsp;s&nbsp;plukovníkem Kotulánem do&nbsp;války dali, abychom při orgiích orgijnuškám pannám copy rozplétali a&nbsp;na ňadra sahali? Vždyť táhneme na&nbsp;Sovětský svaz, abychom ho&nbsp;v&nbsp;čestném boji porazili a&nbsp;na smetiště dějin zahnali. Anička Dušička to&nbsp;dobře ví&nbsp;a&nbsp;nic menšího ode mne neočekává nežli vítězství a&nbsp;návrat.“</span></p>
        <p class="chunk" data-nb-ref-number="385" data-nb-words="111" data-nb-chars="700"><span class="idea" data-nb-ref-number="398" id="idea398" data-nb-words="111" data-nb-chars="700">„Válka, říkáš? Válka je&nbsp;válka, těžký čas,“ přikývla hlavičkou pšeničnou nerozpletenou orgijnuška panna. „Právě proto, že&nbsp;válka… Vždyť válka krutá nespočívá jen v&nbsp;líté seči, řeži a&nbsp;kanonádě, ale také orgií se&nbsp;voják hrdina musí účastnit, nejen nepřátele zabíjet a&nbsp;zemi pustošit, nýbrž i&nbsp;s&nbsp;lidem dobrým, byť cizím se&nbsp;družit, přátelství uzavírat, orgií se&nbsp;účastnit, copy rozplétat, na&nbsp;ňadra sahat… Tvá milovaná Anička Dušička musí pochopit, není-li nánou pitomou, že&nbsp;válka je&nbsp;válka a&nbsp;ve válce nic jiného nezbývá… Ona si&nbsp;Dušička v&nbsp;míru žije, nebezpečí jí&nbsp;nehrozí a&nbsp;ty také za&nbsp;ni&nbsp;bojuješ!“ Takto promlouvala orgijnuška panna k&nbsp;vojínu pacifistovi Oldřichu Navrátilovi, až&nbsp;pochopil a&nbsp;pustil se&nbsp;do&nbsp;rozplétání.</span></p>
        <p class="chunk" data-nb-ref-number="386" data-nb-words="84" data-nb-chars="577"><span class="idea" data-nb-ref-number="399" id="idea399" data-nb-words="84" data-nb-chars="577">Melodii Podpolanskou místní orgiální zvyklosti vyvedly z&nbsp;míry. Neměla potřebu rozplétat a&nbsp;splétat plavé copy orgijnuškám pannám ani jim sahat na&nbsp;prsa. Pozorný hostitel Čurila Plenkovič si&nbsp;toho všiml a&nbsp;pozval Melodii do&nbsp;své ředitelské lóže vybavené sprchovým koutem, soupravou činek a&nbsp;zlatou splachovací toaletou, která splachovala. Melodii se&nbsp;takovéto řešení zamlouvalo. Dala to&nbsp;najevo úsměvem, jaký rozdává jen ve&nbsp;chvílích výjimečné spokojenosti. Čurila jí&nbsp;předvedl, že&nbsp;záchod opravdu splachuje, a&nbsp;provedl několik obtížných cviků s&nbsp;činkami, s&nbsp;těmi nejtěžšími, jaké v&nbsp;lóži měl.</span></p>
        <p class="chunk" data-nb-ref-number="387" data-nb-words="68" data-nb-chars="417"><span class="idea" data-nb-ref-number="400" id="idea400" data-nb-words="68" data-nb-chars="417">Zazněl gong a&nbsp;opona se&nbsp;zvedla. Na&nbsp;jevišti stál stošestihlavý ženský sbor a&nbsp;po straně se&nbsp;krčil soubor balalajkistů v&nbsp;modrých košilích, také kulhavý Prochor s&nbsp;harmonikou heligonkou. Předvedli nádherný chorovod z&nbsp;jedné strany jeviště na&nbsp;druhou a&nbsp;zase zpátky. Prochor pak zatančil kozáčka i&nbsp;s&nbsp;harmonikou a&nbsp;přitom hrál a&nbsp;zpíval, jako by&nbsp;se&nbsp;nechumelilo. Nakonec vyskočil tak vysoko, že&nbsp;zmizel v&nbsp;provazišti a&nbsp;už se&nbsp;nevrátil.</span></p>
        <p class="chunk" data-nb-ref-number="388" data-nb-words="81" data-nb-chars="503"><span class="idea" data-nb-ref-number="401" id="idea401" data-nb-words="81" data-nb-chars="503">Chorovod vystřídaly nahé kolchoznice s&nbsp;častuškou. Pořád se&nbsp;jaksi bezradně rozhlížely, jako by&nbsp;něco hledaly, jako by&nbsp;jim cosi chybělo. Vtom se&nbsp;shůry snesl kulhavý Prochor i&nbsp;s&nbsp;harmonikou a&nbsp;nahé kolchoznice se&nbsp;očividně zaradovaly. Častuška je&nbsp;sice možná i&nbsp;bez harmonikáře, ale s&nbsp;harmonikářem je&nbsp;to&nbsp;lepší. A&nbsp;už to&nbsp;frčelo. Prochor roztáhl měch, kolchoznice se&nbsp;navzájem chytily v&nbsp;pase, rozkývaly se&nbsp;v&nbsp;rytmu, ňadra bujná kolchozní se&nbsp;jim houpala, sólistky Máša, Sáša a&nbsp;Natáša předstoupily před sbor a&nbsp;spustily:</span></p>
        <blockquote class="chunk" data-nb-ref-number="389" data-nb-words="5" data-nb-chars="32">
          <p><span class="idea" data-nb-ref-number="402" id="idea402" data-nb-words="2" data-nb-chars="9">Koza děla<br></span>
            <span class="idea" data-nb-ref-number="403" id="idea403" data-nb-words="1" data-nb-chars="8">naletěla<br></span>
            <span class="idea" data-nb-ref-number="404" id="idea404" data-nb-words="1" data-nb-chars="8">nevěděla<br></span>
            <span class="idea" data-nb-ref-number="405" id="idea405" data-nb-words="1" data-nb-chars="7">uletěla</span>
          </p>
        </blockquote>
        <p class="chunk" data-nb-ref-number="390" data-nb-words="6" data-nb-chars="29"><span class="idea" data-nb-ref-number="406" id="idea406" data-nb-words="6" data-nb-chars="29">A&nbsp;k&nbsp;sólistkám se&nbsp;přidal sbor:</span></p>
        <blockquote class="chunk" data-nb-ref-number="391" data-nb-words="37" data-nb-chars="183">
          <p><span class="idea" data-nb-ref-number="407" id="idea407" data-nb-words="9" data-nb-chars="39">Tak tak je&nbsp;to&nbsp;tak bílá bříza černý fták<br></span>
            <span class="idea" data-nb-ref-number="408" id="idea408" data-nb-words="1" data-nb-chars="8">Umručela<br></span>
            <span class="idea" data-nb-ref-number="409" id="idea409" data-nb-words="1" data-nb-chars="9">zabručela<br></span>
            <span class="idea" data-nb-ref-number="410" id="idea410" data-nb-words="2" data-nb-chars="9">byla celá<br></span>
            <span class="idea" data-nb-ref-number="411" id="idea411" data-nb-words="2" data-nb-chars="9">od&nbsp;jetela<br></span>
            <span class="idea" data-nb-ref-number="412" id="idea412" data-nb-words="8" data-nb-chars="35">Tak tak je&nbsp;to&nbsp;tak nebe peklo naopak<br></span>
            <span class="idea" data-nb-ref-number="413" id="idea413" data-nb-words="1" data-nb-chars="8">Zasadila<br></span>
            <span class="idea" data-nb-ref-number="414" id="idea414" data-nb-words="1" data-nb-chars="9">namastila<br></span>
            <span class="idea" data-nb-ref-number="415" id="idea415" data-nb-words="1" data-nb-chars="8">uchodila<br></span>
            <span class="idea" data-nb-ref-number="416" id="idea416" data-nb-words="3" data-nb-chars="11">a&nbsp;pryč byla<br></span>
            <span class="idea" data-nb-ref-number="417" id="idea417" data-nb-words="8" data-nb-chars="38">Tak tak je&nbsp;to&nbsp;tak Němci zdraví gutnták</span>
          </p>
        </blockquote>
        <p class="chunk" data-nb-ref-number="392" data-nb-words="67" data-nb-chars="468"><span class="idea" data-nb-ref-number="418" id="idea418" data-nb-words="67" data-nb-chars="468">Prochor hvízdl hvizdem Slavíka loupežníka a&nbsp;vyhodil harmoniku do&nbsp;výšky. Častuškyně kolchoznice se&nbsp;hluboce uklonily, až&nbsp;se&nbsp;bradavkami podlahy dotkly, pohlédly vzhůru, jako by&nbsp;se&nbsp;obávaly, že&nbsp;jim vyhozená harmonika spadne na&nbsp;hlavu, ale nespadla. Padla opona s&nbsp;bohatýrem Čurilou Plenkovičem jasnými barvami vymalovaným. Zpoza opony se&nbsp;ozval bolestný výkřik Prochora harmonikáře. Když harmonika za&nbsp;spuštěnou oponou konečně dopadla, přerazila mu&nbsp;obě ruce k&nbsp;ní se&nbsp;vztahující.</span></p>
        <p class="chunk" data-nb-ref-number="393" data-nb-words="30" data-nb-chars="199"><span class="idea" data-nb-ref-number="419" id="idea419" data-nb-words="30" data-nb-chars="199">„Dost bylo kultury,“ zvolal bohatýr ze&nbsp;své lóže. „Dojídáme, dojídáme polívčičky, pelmeně a&nbsp;pirožky, dopíjíme kvásek. Kdo už&nbsp;nemůže, může nechat, přesouváme se&nbsp;do&nbsp;orgiálního sálu, říká se&nbsp;mu&nbsp;žaludek.“</span></p>
        <p class="chunk" data-nb-ref-number="394" data-nb-words="30" data-nb-chars="184"><span class="idea" data-nb-ref-number="420" id="idea420" data-nb-words="30" data-nb-chars="184">Orgijnušky panny chtěly vzít hosty na&nbsp;záda, aby se&nbsp;na&nbsp;příkrých schodech do&nbsp;žaludku nepřerazili, ale podivní Středoevropané to&nbsp;odmítli. Prý se&nbsp;to&nbsp;nehodí, aby dámy nosily pány na&nbsp;zádech.</span></p>
        <p class="chunk" data-nb-ref-number="395" data-nb-words="60" data-nb-chars="397"><span class="idea" data-nb-ref-number="421" id="idea421" data-nb-words="60" data-nb-chars="397">Sestupovali dolů, níž a&nbsp;níž rourovitou chodbou spoře osvětlenou. V&nbsp;poslední fázi schody skončily, sjíždělo se&nbsp;po&nbsp;zadku hladkým jícnem až&nbsp;do&nbsp;žaludku. Ano, orgiální sál nebyl ničím jiným nežli zkamenělým žaludkem Velikána to&nbsp;ptáka Velikánoviče, černou zemí zasypaného, z&nbsp;nějž vršek udělán a&nbsp;na vršku palác Čurily bohatýra Plenkoviče, to&nbsp;po&nbsp;otci, z&nbsp;vůle knížete Vladimíra, jasného slunéčka, postaven.</span></p>
        <p class="chunk" data-nb-ref-number="396" data-nb-words="77" data-nb-chars="547"><span class="idea" data-nb-ref-number="422" id="idea422" data-nb-words="77" data-nb-chars="547">Byl to&nbsp;sál rozlehlý, ale pohodlný, tvaru neurčitého, snadno omyvatelný hadicí. Zařízen orgiálními lůžky po&nbsp;starořímském způsobu, při ruce stoly s&nbsp;pokrmy a&nbsp;nápoji orgiálními: ryby, drůbež, zvěřina, mořské plody i&nbsp;těstoviny, kaviárek, slavičí jazýčky, šampaňské, plzeňské, koňáček gruziňáček, kofola i&nbsp;malinovka, také minerálka jemně perlivá, medové pití i&nbsp;cukrová jídla, jak to&nbsp;kdysi u&nbsp;stolu jasného slunéčka hosudara-kněze Vladimíra a&nbsp;laskavé kněžny Apraksějevny bývalo. Smělo se&nbsp;mlaskat, srkat a&nbsp;jíst i&nbsp;rukama, ka­viárek nejlépe polévkovou lžicí.</span></p>
        <p class="chunk" data-nb-ref-number="397" data-nb-words="18" data-nb-chars="121"><span class="idea" data-nb-ref-number="423" id="idea423" data-nb-words="18" data-nb-chars="121">Když se&nbsp;všichni v&nbsp;žaludku uložili, povstal Čurila Plenkovič a&nbsp;stříbrnou lžičenkou zacinkal o&nbsp;sklenku. Podali mu&nbsp;mikrofon.</span></p>
        <p class="chunk" data-nb-ref-number="398" data-nb-words="68" data-nb-chars="426"><span class="idea" data-nb-ref-number="424" id="idea424" data-nb-words="68" data-nb-chars="426">„Drazí přátelé! Dnešní orgie nejsou jen tak obyčejné, jakým jsme po&nbsp;zrušení Sovětského svazu uvykli. Dnes tu&nbsp;máme hosty, vojska odhodlaná porazit Sovětský svaz. Je&nbsp;i&nbsp;naším vroucným přáním, aby Sovětský svaz už&nbsp;nikdy nebyl. My&nbsp;nepotřebujeme obra na&nbsp;hliněných nohou ani říši zla. Nám přece stačí Veliká Rus matička, žalář národů. Najděte, drazí přátelé, toho rudého červa a&nbsp;rozmázněte ho&nbsp;po&nbsp;zdi, po&nbsp;Kremelské zdi ho&nbsp;rozmázněte!“</span></p>
        <p class="chunk" data-nb-ref-number="399" data-nb-words="48" data-nb-chars="282"><span class="idea" data-nb-ref-number="425" id="idea425" data-nb-words="48" data-nb-chars="282">Bohatýr domluvil, ozval se&nbsp;potlesk a&nbsp;výkřiky: „Po zdi, po&nbsp;zdi, pozdi pozdi pozdi…“ Čurila podal mikrofon plukovníku Kotulánovi a&nbsp;uvedl ho&nbsp;tím do&nbsp;rozpaků. Chudák Laďa byl na&nbsp;orgiích poprvé, na&nbsp;veřejnosti mluvil nerad a&nbsp;zřídka. Cítil se&nbsp;zaskočen, ale válka je&nbsp;válka, co&nbsp;se&nbsp;dalo dělat.</span></p>
        <p class="chunk" data-nb-ref-number="400" data-nb-words="16" data-nb-chars="103"><span class="idea" data-nb-ref-number="426" id="idea426" data-nb-words="16" data-nb-chars="103">„Ano… jako… ono totiž, když už… takže… Děkujeme! Rozmáz­neme!“ vymáčkl ze&nbsp;sebe a&nbsp;honem vrátil mikrofon.</span></p>
        <p class="chunk" data-nb-ref-number="401" data-nb-words="11" data-nb-chars="69"><span class="idea" data-nb-ref-number="427" id="idea427" data-nb-words="11" data-nb-chars="69">„Výborně! Po&nbsp;zdi, po&nbsp;zdi, pozdi pozdi pozdi!“ skandoval celý žaludek.</span></p>
        <p class="chunk" data-nb-ref-number="402" data-nb-words="18" data-nb-chars="125"><span class="idea" data-nb-ref-number="428" id="idea428" data-nb-words="18" data-nb-chars="125">„A&nbsp;nyní pro obveselení několik snímků z&nbsp;loňské dovolené,“ ohlásil bohatýr další číslo orgií na&nbsp;počest středoevropských hostů.</span></p>
        <p class="chunk" data-nb-ref-number="403" data-nb-words="101" data-nb-chars="615"><span class="idea" data-nb-ref-number="429" id="idea429" data-nb-words="101" data-nb-chars="615">Ze&nbsp;stropu sjelo stříbřité plátno a&nbsp;na něm se&nbsp;objevil Čurila Plenkovič v&nbsp;delfináriu na&nbsp;Floridě. Líbal se&nbsp;tam s&nbsp;delfínem vyčuhujícím na&nbsp;půl těla nad hladinu. „To nebyl delfín moloděc, to&nbsp;byla děvuška delfínka,“ zasmál se&nbsp;hostitel. Klik! Bohatýr s&nbsp;hlavou v&nbsp;tlamě krokodýla, s&nbsp;květinovým věncem kolem krku a&nbsp;dvěma obézními dámami po&nbsp;bocích, u&nbsp;kormidla zaoceánské lodi Quasimodo, s&nbsp;obrov­skou langustou na&nbsp;talíři, mezi domorodci s&nbsp;pyji ve&nbsp;futrálu, pod mořskou hladinou s&nbsp;lidožravým žralokem, s&nbsp;Iljou Muromcem na&nbsp;Oktoberfestu pijí pivo z&nbsp;mázů, s&nbsp;klaunským nosem v&nbsp;cirkusové manéži Boleslava Polévky… A&nbsp;tak dále a&nbsp;tak dál…</span></p>
        <p class="chunk" data-nb-ref-number="404" data-nb-words="165" data-nb-chars="1106"><span class="idea" data-nb-ref-number="430" id="idea430" data-nb-words="165" data-nb-chars="1106">„Už jsme doma,“ oznámil Čurila po&nbsp;dvou hodinách promítání. Ještě nebyl konec, obrázky na&nbsp;plátně se&nbsp;začaly hýbat. Po&nbsp;kolonádě v&nbsp;Karlových Varech kráčí Čurila Plenkovič s&nbsp;grupou guljavých krajanů v&nbsp;modrých teplácích, na&nbsp;hlavách hutnické klobouky, v&nbsp;rukou lázeňské poháry, upíjejí léčivou minerálku a&nbsp;příšerně se&nbsp;šklíbí. Střih. Kamenný most, na&nbsp;mostě umělec vystřihuje z&nbsp;černého kartonu profil Čurily Plenkoviče, všude plno lidí v&nbsp;ušankách s&nbsp;rudou hvězdou na&nbsp;čele, přihlížejí, kozáčka tancují, na&nbsp;harmošku hrají, veselí se. Bohatýr prochází po&nbsp;Královské cestě kolem krámů s&nbsp;oficírskými čepicemi bývalé Sovětské armády, kolem krámků s&nbsp;pomalovanými zlatými vejci a&nbsp;s&nbsp;matrjoškami všelijakých velikostí a&nbsp;pojednání. Jedna matrjoška je&nbsp;cár Puťkin na&nbsp;carském stolci s&nbsp;carskou ušankou na&nbsp;hlavě. Čurila otvírá matrjošku, objevuje se&nbsp;menší cár Puťkin, tentokrát v&nbsp;bílém kimonu na&nbsp;koni Tátošovi; uvnitř další Puťkin poručík gardových kaťušistů, v&nbsp;něm maturant ve&nbsp;studentské uniformě, pak jezdec na&nbsp;trojkolce a&nbsp;nakonec docela maličký cárek Puťkinek naháček na&nbsp;bílé kožešince, nožičkama pokopkává, směje se, pase koníčky.</span></p>
        <p class="chunk" data-nb-ref-number="405" data-nb-words="16" data-nb-chars="101"><span class="idea" data-nb-ref-number="431" id="idea431" data-nb-words="16" data-nb-chars="101">„Co všechno si&nbsp;lidé v&nbsp;té naší krásné vlasti širé nenavymýšlejí,“ povzdechl si&nbsp;bohatýr. „Konec filma!“</span></p>
        <p class="chunk" data-nb-ref-number="406" data-nb-words="16" data-nb-chars="103"><span class="idea" data-nb-ref-number="432" id="idea432" data-nb-words="16" data-nb-chars="103">„Bylo to&nbsp;úžasné, Čurilo Plenkoviči. Oj, jaký tys bohatýr!“ pochválila Melodie a&nbsp;přimkla se&nbsp;k&nbsp;hostiteli.</span></p>
        <p class="chunk" data-nb-ref-number="407" data-nb-words="35" data-nb-chars="227"><span class="idea" data-nb-ref-number="433" id="idea433" data-nb-words="35" data-nb-chars="227">„A&nbsp;tos ještě neviděla, Melodie Ištvánovno, obrázky z&nbsp;předloňské dovolené v&nbsp;Peci pod Sněžkou! Ale to&nbsp;necháme na&nbsp;jindy, krasavice… Nedá se&nbsp;nic dělat, orgie must go! Na&nbsp;řadu přichází…,“ pravil bohatýr bohatýrským hlasem, „jebání!“</span></p>
        <p class="chunk" data-nb-ref-number="408" data-nb-words="88" data-nb-chars="549"><span class="idea" data-nb-ref-number="434" id="idea434" data-nb-words="88" data-nb-chars="549">A&nbsp;bylo to&nbsp;tady. Orgie se&nbsp;bez jebání neobejdou. Nejdřív statný a&nbsp;naolejovaný stachanovec jebec Ivan Fjodorovič Zapalkin, zvaný podle červeného nosu Malina, s&nbsp;orgijnuškou pannou Marfuškou předvedli, jak se&nbsp;správně jebe po&nbsp;staroruském způsobu, a&nbsp;nebylo to&nbsp;věru příliš obtížné. Vzápětí se&nbsp;k&nbsp;nim přidali také Čurila Plenkovič s&nbsp;Melodií Podpolanskou a&nbsp;po nich ostatní, za&nbsp;chvilku jebal celý žaludek. Také vojín pacifista Oldřich Navrátil jebal s&nbsp;orgijnuškou pannou, která mu&nbsp;byla přidělena. Co&nbsp;mohl dělat? Válka je&nbsp;válka, a&nbsp;kdo se&nbsp;do&nbsp;ní&nbsp;dal, musí bojovat.</span></p>
        <p class="chunk" data-nb-ref-number="409" data-nb-words="54" data-nb-chars="317"><span class="idea" data-nb-ref-number="435" id="idea435" data-nb-words="54" data-nb-chars="317">Tři dny jebali a&nbsp;jebali, až&nbsp;byli všichni ujebaní, jenže orgie nemohou jen tak skončit, jaképak by&nbsp;to&nbsp;byly orgie. A&nbsp;tak se&nbsp;jebalo dál, jenom Pecka se&nbsp;pod záminkou, že&nbsp;musí na&nbsp;velkou, vytratil do&nbsp;ústraní. V&nbsp;ústraní měl za&nbsp;mísou pampeliškového salátu schovanou Peckovu jámu. Rozhlédl se&nbsp;obezřetně… A&nbsp;zmizel pod poklopem.</span></p>
        <p class="chunk" data-nb-ref-number="410" data-nb-words="28" data-nb-chars="177"><span class="idea" data-nb-ref-number="436" id="idea436" data-nb-words="28" data-nb-chars="177">Netrvalo dlouho a&nbsp;Pecka se&nbsp;z&nbsp;jámy vynořil. Vlekl za&nbsp;sebou rozměrný předmět zabalený v&nbsp;mastném papíře. Byl znaven, ale šťasten. Takto se&nbsp;tváříval, když vymyslel něco speciálního.</span></p>
        <p class="chunk" data-nb-ref-number="411" data-nb-words="30" data-nb-chars="239"><span class="idea" data-nb-ref-number="437" id="idea437" data-nb-words="30" data-nb-chars="239">„Přátelé milí, hostitelé nejdražší, bohatýre Čurilo Plenkoviči, přemožiteli Velikána Velikánoviče! Vynalezl jsem cosi velkolepého a&nbsp;lidu užitečného, vyrobil jsem pro vás dárek navýsost potřebný a&nbsp;znamenitý, pro vaše orgie nepostradatelný.“</span></p>
        <p class="chunk" data-nb-ref-number="412" data-nb-words="11" data-nb-chars="59"><span class="idea" data-nb-ref-number="438" id="idea438" data-nb-words="11" data-nb-chars="59">„Co to&nbsp;je? Co&nbsp;to&nbsp;může být?“ zašpital žaludek jedním špitem.</span></p>
        <p class="chunk" data-nb-ref-number="413" data-nb-words="59" data-nb-chars="355"><span class="idea" data-nb-ref-number="439" id="idea439" data-nb-words="59" data-nb-chars="355">„Hle!“ zvolal Pecka po&nbsp;způsobu pouťového kouzelníka Kartáčka a&nbsp;strhl z&nbsp;objektu mastný papír. „Jebací stroj!“ V&nbsp;intimním osvětlení se&nbsp;zablýskal jebací stroj v&nbsp;plné kráse. „Tento jebací stroj bude jebat za&nbsp;vás, drazí přátelé. Bude jebat tak dlouho, dokud budete chtít. Dokud mu&nbsp;nedojdou baterky. A&nbsp;když mu&nbsp;dojdou, stačí je&nbsp;vyměnit za&nbsp;nové a&nbsp;bude jebat dál.“</span></p>
        <p class="chunk" data-nb-ref-number="414" data-nb-words="54" data-nb-chars="357"><span class="idea" data-nb-ref-number="440" id="idea440" data-nb-words="54" data-nb-chars="357">„Sláva,“ zvolali všichni ujebaní jebci a&nbsp;jebkyně, zatleskali rukama a&nbsp;očka nespustili z&nbsp;Longina Pecky a&nbsp;jeho jebacího stroje. Longin odsunul závlačku, povolil posuv, zhustil koníka a&nbsp;stiskl stisk. Stroj zamrkal a&nbsp;dal se&nbsp;do&nbsp;jebání. Jebal pomalu, rozvážně, nezadržitelně… Dokud mu&nbsp;nedošly baterky. A&nbsp;když mu&nbsp;baterky došly, Čurila Plenkovič zatleskal a&nbsp;zvolal:</span></p>
        <p class="chunk" data-nb-ref-number="415" data-nb-words="75" data-nb-chars="529"><span class="idea" data-nb-ref-number="441" id="idea441" data-nb-words="75" data-nb-chars="529">„Přineste žížalu!“ Tlumená světla vzplála jasem jasným přejasným a&nbsp;stachanovec jebec Zapalkin-Malina přinesl dešťovku. Byla veliká, hnojná, svíjela se&nbsp;hrozivě na&nbsp;zlatém podnose. Napětí v&nbsp;žaludku se&nbsp;dalo krájet. Balalajkisté zabalalajkovali, kulhavý harmonikář Prochor s&nbsp;přeraženýma rukama v&nbsp;sádře zahrál tuš. Čurila Plenkovič přistoupil ke&nbsp;svíjející se&nbsp;dešťovce, vzal dešťovku oběma rukama za&nbsp;oba konce, přiložil si&nbsp;ji&nbsp;k&nbsp;ústům… Čurila Plenkovič překousl dešťovku vejpůl. Půlku žížaly, která mu&nbsp;zůstala v&nbsp;ústech, vyplivl a&nbsp;zvolal:</span></p>
        <p class="chunk" data-nb-ref-number="416" data-nb-words="2" data-nb-chars="14"><span class="idea" data-nb-ref-number="442" id="idea442" data-nb-words="2" data-nb-chars="14">„Konec orgií!“</span></p>
        <p class="chunk" data-nb-ref-number="417" data-nb-words="12" data-nb-chars="88"><span class="idea" data-nb-ref-number="443" id="idea443" data-nb-words="12" data-nb-chars="88">„Konec orgií!“ zvolali stachanovci jebci a&nbsp;ještě naposledy se&nbsp;zaleskli motorovým olejem.</span></p>
        <p class="chunk" data-nb-ref-number="418" data-nb-words="15" data-nb-chars="98"><span class="idea" data-nb-ref-number="444" id="idea444" data-nb-words="15" data-nb-chars="98">„Konec orgií!“ zvolaly orgijnušky panny, samy si&nbsp;rozpletly copy a&nbsp;zahalily se&nbsp;do&nbsp;pšeničných vlasů.</span></p>
        <p class="chunk" data-nb-ref-number="419" data-nb-words="807" data-nb-chars="4512"><span class="idea" data-nb-ref-number="445" id="idea445" data-nb-words="807" data-nb-chars="4512">Ještě jsem vám, paňi, neřekla, že&nbsp;s&nbsp;tou cháskou vojenskou je&nbsp;taky ženská. Řekla? Tak vám teď o&nbsp;ní cosi povím: Představte si! Svému manželovi utekla, to&nbsp;je&nbsp;tak, když si&nbsp;starší solidní pán vezme mladou, bůhví odkud se&nbsp;vzatou ženskou jen pro její vnady a&nbsp;úsměv falešný, zvláště pak je-li ten pán docela náruživé povahy. Vždyť co&nbsp;ona by&nbsp;si&nbsp;na&nbsp;něm vzala, leda ty&nbsp;peníze naspořené za&nbsp;léta dřiny. Určitě kvůli penězům, vždyť ty&nbsp;jsou až&nbsp;v&nbsp;první řadě, že, jak se&nbsp;teď moderně říká, ale taky kvůli slávě, to&nbsp;se&nbsp;nedá pominout, vždyť stréčka Křópalovýho znal za&nbsp;první republiky a&nbsp;za druhé republiky i&nbsp;za protektorátu každý, kdo měl rádio a&nbsp;kdo rádio neměl, aspoň z&nbsp;doslechu. I&nbsp;po válce. Povídal do&nbsp;rádia lidové vyprávěnky z&nbsp;Hané, to&nbsp;je&nbsp;až&nbsp;na&nbsp;Moravě, hanácky, to&nbsp;je&nbsp;veliká legrace, když někdo mluví hanácky, to&nbsp;vám řeknu. Ale musí to&nbsp;umět! Měli jste, paňi, za&nbsp;první republiky rádio? Nebo za&nbsp;druhé? Tak vidíte, a&nbsp;ten se&nbsp;pak dal k&nbsp;vojákům do&nbsp;Ústředního vojenského souboru písní, tanců a&nbsp;lidových vyprávěnek Rudého praporu ze&nbsp;Sušice. Jestli tam měl víc peněz než v&nbsp;rádiu? Nebo ho&nbsp;okouzlilo kouzlo uniformy? Určitě v&nbsp;tom byly peníze, znáte Hanáky, hamouny shánčlivé. No&nbsp;a&nbsp;právě tam se&nbsp;sčuchl s&nbsp;tou, kdybych já&nbsp;věděla, jak se&nbsp;jmenuje doopravdy a&nbsp;odkud vlastně je&nbsp;ta&nbsp;perzóna, z&nbsp;Nuslí není, ani z&nbsp;Karlína, jestli se&nbsp;ona, paňi, nenarodila ve&nbsp;voze a&nbsp;jestli ty&nbsp;zrzavé vlasy nejsou ve&nbsp;skutečnosti černé jako havran, co&nbsp;nosí na&nbsp;hlavě. Nic proti nim, jsou to&nbsp;taky tvorečkové boží a&nbsp;jeden si&nbsp;nevybírá, komu se&nbsp;narodí a&nbsp;kam. Na&nbsp;druhou stranu zase, jsou mezi lidmi rozdíly, ne&nbsp;že&nbsp;ne. Tak ta. Dala si&nbsp;umělecké jméno a&nbsp;dělá, že&nbsp;je&nbsp;její a&nbsp;jiné nemá: Melodie Podpolanská. To&nbsp;by&nbsp;si&nbsp;přece nikdo nevymyslel! Taky má&nbsp;vojenskou šarži, praporčice, ale v&nbsp;mundúru ji&nbsp;nikdo neviděl. Představte si, paňi, že&nbsp;i&nbsp;ve válce, celou tu&nbsp;dobu, všechna strádání a&nbsp;útrapy válečné, má&nbsp;ta&nbsp;kráva nesmírná na&nbsp;sobě večerní šaty z&nbsp;temně rudého sametu pošité flitry, s&nbsp;hlubokým dekoltem&nbsp;– no, občas si&nbsp;je&nbsp;přepere v&nbsp;lavoru s&nbsp;vlažnou vodou, to&nbsp;se&nbsp;musí nechat, a&nbsp;když jí&nbsp;nějaký ten flitr upadne, hned ho&nbsp;zas přišije. Jestlipak uhodnete, co&nbsp;má&nbsp;při těch štrapácích poli válečnými na&nbsp;nohou? To&nbsp;byste neuhodla: zlaté střevíčky na&nbsp;takhle, nepřeháním, takhle vysokých podpatcích! Šla byste, paňi, v&nbsp;něčem takovém do&nbsp;války se&nbsp;Sovětským svazem? Já&nbsp;bych v&nbsp;něčem takovém nešla ani do&nbsp;holešovické tržnice. A&nbsp;představte si, paňi, že&nbsp;s&nbsp;nimi táhne dobrovolně. Tomu hodnému panu Křoupalovi s&nbsp;nimi utekla v&nbsp;Bdělé pod Bezdězem, když tam s&nbsp;Ústředním vojenským souborem písní, tanců a&nbsp;lidových vyprávěnek Rudého praporu ze&nbsp;Sušice vystupovali. Dotáhl to&nbsp;až&nbsp;na&nbsp;plukovníka lidové zábavy, a&nbsp;když armádu zrušili, není to&nbsp;tak dávno, dostal odstupné a&nbsp;moc pěknou penzi plukovnickou. Jen aby si&nbsp;jí&nbsp;mohl ještě dlouho užívat! Byla by&nbsp;to&nbsp;moc dobrá partie, to&nbsp;mi&nbsp;věřte, však se&nbsp;taky z&nbsp;té Sušice přestěhoval. A&nbsp;hádejte, paňi, kam? Domů na&nbsp;Hanou? Kdepak! K&nbsp;nám do&nbsp;Nuslí se&nbsp;přestěhoval, má&nbsp;dva plus jedna v&nbsp;Kloboučnické, bytové družstvo vlastníků. Jenže ta&nbsp;potvora vojanda se&nbsp;s&nbsp;ním nerozvedla ani na&nbsp;dálku, kdepak, mrcha jedna, a&nbsp;zřejmě se&nbsp;s&nbsp;ním nerozvede, ani kdyby tu&nbsp;válku vyhráli. Byla by&nbsp;blbá, a&nbsp;to ona není, kdyby se&nbsp;rozváděla. S&nbsp;takovou penzí! Škoda… Chodím mu&nbsp;občas trochu uklidit a&nbsp;nakoupit, je&nbsp;už&nbsp;slabší na&nbsp;nohy, to&nbsp;víte, celý život prostál na&nbsp;jevištích a&nbsp;mlel hubou, to&nbsp;se&nbsp;zapíše, to&nbsp;se&nbsp;nemůže na&nbsp;zdravíčku neprojevit. Ale nemyslete si, chlap to&nbsp;pořád ještě je, a&nbsp;kdyby ho&nbsp;dostala pořádná ženská pořádně do&nbsp;rukou, ještě se&nbsp;z&nbsp;něj dá&nbsp;něco vyždímat. Nechci se&nbsp;chlubit, ale… No, nechme toho. Kdepak, ta&nbsp;se&nbsp;ho&nbsp;nepustí, i&nbsp;když ho&nbsp;opustila, leda by&nbsp;v&nbsp;té válce&nbsp;– nic zlého nikomu nepřeji&nbsp;– padla. Ono se&nbsp;ve&nbsp;válkách padá dost často, ne&nbsp;že&nbsp;ne. A&nbsp;představte si, že&nbsp;ten plukovník z&nbsp;Kloboučnické nemluví hanácky ani trošku, jenom když mě&nbsp;chce rozveselit, když mu&nbsp;uvařím nudlovou polívku ze&nbsp;slepičích koster, aby byl dost silný a&nbsp;mohl si&nbsp;dojít do&nbsp;banky. Normálně mluví normálně, jako by&nbsp;byl z&nbsp;Nuslí rodákem, když mu&nbsp;přinesu ten nákup ve&nbsp;vší počestnosti. Ale řeknu vám, paňi, že&nbsp;i&nbsp;když je&nbsp;člověk ve&nbsp;věku a&nbsp;postonává, ještě to&nbsp;neznamená, že&nbsp;je&nbsp;vyřízený. Kdepak, ta&nbsp;už&nbsp;se&nbsp;nevrátí. Vždyť oni ten Sovětský svaz ještě ani nenašli. Až&nbsp;ho&nbsp;najdou, jestli ho&nbsp;najdou, není jisté, že&nbsp;zrovna ta&nbsp;Kotulánova banda nad tím Sovětským svazem zvítězí. Moc o&nbsp;tom pochybuji. A&nbsp;taky žádné děti spolu nemají, ani každý zvlášť. Uteče si&nbsp;od&nbsp;manžela a&nbsp;celý ten majetek, co&nbsp;po&nbsp;něm zůstane, spadne té&nbsp;potvoře zmalované cikánce zrzavé&nbsp;– nic proti Romům, paňi, jsou mezi nimi i&nbsp;slušní a&nbsp;čistotní&nbsp;– do&nbsp;klína. Pak že&nbsp;je&nbsp;nějaká spravedlnost. Není!</span></p>
        <p class="chunk" data-nb-ref-number="420" data-nb-words="10" data-nb-chars="53"><span class="idea" data-nb-ref-number="446" id="idea446" data-nb-words="10" data-nb-chars="53">Co&nbsp;je&nbsp;napsané, je&nbsp;literatura, i&nbsp;kdyby to&nbsp;byla pravda.</span></p>
        <p class="chunk" data-nb-ref-number="421" data-nb-words="44" data-nb-chars="281"><span class="idea" data-nb-ref-number="447" id="idea447" data-nb-words="44" data-nb-chars="281">… a&nbsp;veslujem, a&nbsp;veslujem… bum, bum, bumbum, bumbum, bumbum… hrachová kaše, suchary, voda, pitná voda, teplá voda, slaná voda, voda voda, samá voda… bum, bum, bumbum, bumbum, bumbum… mrtvého očkovali, do&nbsp;vody hodili, ryby nakrmili… voda, voda… bum, bum, bumbum, bumbum, bumbum, bum…</span></p>
        <h4 id="6" class="chunk" data-nb-ref-number="422" data-nb-words="1" data-nb-chars="1"><span class="idea" data-nb-ref-number="448" id="idea448" data-nb-words="1" data-nb-chars="1">6</span></h4>
        <p class="chunk" data-nb-ref-number="423" data-nb-words="32" data-nb-chars="246"><span class="idea" data-nb-ref-number="449" id="idea449" data-nb-words="32" data-nb-chars="246">Žaludek se&nbsp;vyprázdnil, jen Kotulánova vojska s&nbsp;Čurilou Plenkovičem a&nbsp;kupeckými synky Vaskou a&nbsp;Michajlem zůstali, protože měli před sebou důležitý úkol: navštívit jasné slunéčko Vladimíra, hosu­dara-kněze laskavého, a&nbsp;laskavou kněžnu Apraksějevnu.</span></p>
        <p class="chunk" data-nb-ref-number="424" data-nb-words="46" data-nb-chars="296"><span class="idea" data-nb-ref-number="450" id="idea450" data-nb-words="46" data-nb-chars="296">Ke&nbsp;knížeti Vladimírovi měla vojska namířeno proto, aby vzdala hold panovníkovi tak významné a&nbsp;rozložité, historické země, a&nbsp;také proto, aby se&nbsp;od&nbsp;něj dozvěděla, kde hledat schovaný Sovětský svaz, protože jim to&nbsp;poradila Poslušnica II., než odešla do&nbsp;stepi. Bohatýr a&nbsp;kupečtí synci je&nbsp;doprovázeli.</span></p>
        <p class="chunk" data-nb-ref-number="425" data-nb-words="48" data-nb-chars="300"><span class="idea" data-nb-ref-number="451" id="idea451" data-nb-words="48" data-nb-chars="300">„Kde ta&nbsp;kráva vzala jistotu, že&nbsp;zrovna kníže Vladimír, jasné slunéčko, a&nbsp;laskavá kněžna Apraksějevna vědí, kam se&nbsp;ten zbabělec schoval, když ani já&nbsp;to&nbsp;nevím?“ nechápavě kroutil hlavou Čurila Plenkovič a&nbsp;s&nbsp;ním kroutili hlavami také Vaska a&nbsp;Michajlo, protože ani oni nevěděli, kde hledat Sovětský svaz.</span></p>
        <p class="chunk" data-nb-ref-number="426" data-nb-words="21" data-nb-chars="121"><span class="idea" data-nb-ref-number="452" id="idea452" data-nb-words="21" data-nb-chars="121">„Už není nejmladší, hosudar laskavý, a&nbsp;z&nbsp;hlavičky jasné už&nbsp;mu&nbsp;leccos vypadává, a&nbsp;kde to&nbsp;pak hledat…,“ povzdechl si&nbsp;Vaska.</span></p>
        <p class="chunk" data-nb-ref-number="427" data-nb-words="20" data-nb-chars="136"><span class="idea" data-nb-ref-number="453" id="idea453" data-nb-words="20" data-nb-chars="136">„A&nbsp;pak: ty&nbsp;jeho vášně panovnické, výstřední a&nbsp;zhoubné mu&nbsp;na&nbsp;svěžesti nepřidají…,“ dodal Michajlo a&nbsp;starostlivě potřásal kupeckou hlavou.</span></p>
        <p class="chunk" data-nb-ref-number="428" data-nb-words="11" data-nb-chars="74"><span class="idea" data-nb-ref-number="454" id="idea454" data-nb-words="11" data-nb-chars="74">„Chcete snad říct, že&nbsp;kníže je&nbsp;tak trošku…,“ nedořekl profesor Weinberger.</span></p>
        <p class="chunk" data-nb-ref-number="429" data-nb-words="41" data-nb-chars="249"><span class="idea" data-nb-ref-number="455" id="idea455" data-nb-words="41" data-nb-chars="249">„No… Už&nbsp;to&nbsp;není, co&nbsp;to&nbsp;bývalo. Že&nbsp;by&nbsp;zrovna jasné slunéčko věděl, kam se&nbsp;Sovětský svaz ukryl, o&nbsp;tom silně pochybuji. Nemůžete přece brát vážně kdejakou krávu! A&nbsp;kněžna laskavá Apraksějevna se&nbsp;nikdy o&nbsp;Sovětský svaz nezajímala,“ řekl Čurila Plenkovič.</span></p>
        <p class="chunk" data-nb-ref-number="430" data-nb-words="15" data-nb-chars="103"><span class="idea" data-nb-ref-number="456" id="idea456" data-nb-words="15" data-nb-chars="103">„Knížeti i&nbsp;kněžně se&nbsp;pokloníme, zeptáme se, uvidíme,“ rozhodl plukovník Kotulán. „Za optání nic nedáš!“</span></p>
        <p class="chunk" data-nb-ref-number="431" data-nb-words="10" data-nb-chars="63"><span class="idea" data-nb-ref-number="457" id="idea457" data-nb-words="10" data-nb-chars="63">„Nuže dobrá,“ souhlasil Čurila. „Co chcete, máte mít. Za&nbsp;mnou!“</span></p>
        <p class="chunk" data-nb-ref-number="432" data-nb-words="197" data-nb-chars="1270"><span class="idea" data-nb-ref-number="458" id="idea458" data-nb-words="197" data-nb-chars="1270">Chodba vedoucí z&nbsp;orgiálního žaludku opačným směrem, než sem přišli, byla tak úzká, že&nbsp;museli jít za&nbsp;sebou husím pochodem, a&nbsp;nebyla to&nbsp;cesta přímočará, vinula se&nbsp;v&nbsp;rozmanitých zákrutech a&nbsp;smyčkách, jak už&nbsp;to&nbsp;u&nbsp;ptačích zažívacích traktů bývá. Našlapovalo se&nbsp;měkce a&nbsp;nebyl tu&nbsp;průvan. V&nbsp;čele kráčel kupecký synek Vaska s&nbsp;hornickým kahancem, svítil na&nbsp;cestu. Za&nbsp;ním Čurila v&nbsp;černém brokátovém pyžamu, které neodkládal ani při orgiích, aby nebylo vidět jizvu po&nbsp;operaci pupeční kýly a&nbsp;nerozvážné tetování z&nbsp;období puberty na&nbsp;zádech: trpaslík Šmudla s&nbsp;muchomůrkou místo deštníku. Stetson však z&nbsp;hlavy sundal, aby neškrtal o&nbsp;strop, a&nbsp;podle řídkého šedivého culíku, do&nbsp;nějž mu&nbsp;zbylé vlásky splétali, bylo všem jasné, že&nbsp;i&nbsp;v&nbsp;požehnaném věku stále zůstává drsným rockerem. Jen ty&nbsp;bačkory z&nbsp;plyše ve&nbsp;tvaru usměvavých kachniček na&nbsp;něj prozradily, že&nbsp;je&nbsp;požitkář. Následovala Kotulánova vojska: Melodie Podpolanská, velitel Kotulán, profesor Weinberger, vojíni Pecka, Navrátil, okultista Jurajda nebo Kulajda či&nbsp;Župajda a&nbsp;Pytlíček. Průvod uzavíral druhý kupecký synek Michajlo v&nbsp;reflexní vestě s&nbsp;červeným blikacím sklíčkem na&nbsp;zádech, aby do&nbsp;nich někdo zezadu nenaboural. Tápali zaplantanou chodbou hodinu, dvě… dvě a&nbsp;půl… až&nbsp;dotápali do&nbsp;zeml­janky knížete Vladimíra, jasného slunéčka.</span></p>
        <p class="chunk" data-nb-ref-number="433" data-nb-words="26" data-nb-chars="182"><span class="idea" data-nb-ref-number="459" id="idea459" data-nb-words="26" data-nb-chars="182">Kníže Vladimír nebyl doma. Laskavá kněžna Apraksějevna uždibovala kořínky vyčuhující ze&nbsp;stěn knížecí zemljanky a&nbsp;házela je&nbsp;do&nbsp;hrnce s&nbsp;osolenou vodou na&nbsp;studených železných kamínkách.</span></p>
        <p class="chunk" data-nb-ref-number="434" data-nb-words="47" data-nb-chars="340"><span class="idea" data-nb-ref-number="460" id="idea460" data-nb-words="47" data-nb-chars="340">„Zdráva buď, kněžno přelaskavá Apraksějevno,“ pozdravil Čurila Plenkovič zdvořile a&nbsp;hluboce se&nbsp;po&nbsp;pás poklonil. Také kupečtí synci se&nbsp;po&nbsp;pás uklonili. Kotulánova vojska takovou poklonu nesvedla, nebyla vycvičena v&nbsp;místních zdvořilostech, jen hlavičky sklonila a&nbsp;dobrý den zadrmolila, rozpačitá byla, s&nbsp;opravdovou kněžnou se&nbsp;dosud nesetkala.</span></p>
        <p class="chunk" data-nb-ref-number="435" data-nb-words="7" data-nb-chars="48"><span class="idea" data-nb-ref-number="461" id="idea461" data-nb-words="7" data-nb-chars="48">„Polévku vaříš, kněžno jasná?“ optal se&nbsp;bohatýr.</span></p>
        <p class="chunk" data-nb-ref-number="436" data-nb-words="13" data-nb-chars="97"><span class="idea" data-nb-ref-number="462" id="idea462" data-nb-words="13" data-nb-chars="97">„Tak. Polévku vařím, polévku kořínkovou,“ přitakala a&nbsp;zimomřivě se&nbsp;schoulila do&nbsp;knížecího vlňáku.</span></p>
        <p class="chunk" data-nb-ref-number="437" data-nb-words="7" data-nb-chars="47"><span class="idea" data-nb-ref-number="463" id="idea463" data-nb-words="7" data-nb-chars="47">„A&nbsp;pročpak pod polévkou v&nbsp;kamínkách nezatopíš?“</span></p>
        <p class="chunk" data-nb-ref-number="438" data-nb-words="16" data-nb-chars="117"><span class="idea" data-nb-ref-number="464" id="idea464" data-nb-words="16" data-nb-chars="117">„Zatopila bych, věru, zatopila, jenže bez dříví nezatopíš, kdybys sto krabiček sirek vyškrtal, zbůhdarma bys škrtal.“</span></p>
        <p class="chunk" data-nb-ref-number="439" data-nb-words="19" data-nb-chars="136"><span class="idea" data-nb-ref-number="465" id="idea465" data-nb-words="19" data-nb-chars="136">„Nanosíme ti, jasná kněžno, dříví nanosíme, abys mohla oheň rozdělat a&nbsp;polívku pro knížete laskavého, slunéčko jasné Vladimíra navařit…“</span></p>
        <p class="chunk" data-nb-ref-number="440" data-nb-words="36" data-nb-chars="213"><span class="idea" data-nb-ref-number="466" id="idea466" data-nb-words="36" data-nb-chars="213">„Och, bohatýre, sama bych si&nbsp;nanosila, kdyby bylo co&nbsp;nanosit, kůlna je&nbsp;prázdná. Kdyby byla jen prázdná… Kdyby jen kůlna byla! Také ta&nbsp;je&nbsp;rozebraná, na&nbsp;drobné třísky rozštípaná, třísky prodané a&nbsp;peníze za&nbsp;ně? Fuč!“</span></p>
        <p class="chunk" data-nb-ref-number="441" data-nb-words="84" data-nb-chars="555"><span class="idea" data-nb-ref-number="467" id="idea467" data-nb-words="84" data-nb-chars="555">Kotulánova vojska postávala v&nbsp;těsné zemljance, sotva se&nbsp;tam všichni vešli. Žádný z&nbsp;nich ještě nikdy nebyl v&nbsp;knížecím příbytku, přesto o&nbsp;něm měli představu nabytou v&nbsp;dětství při školních výletech po&nbsp;hradech a&nbsp;zámcích. Tento příbytek knížete Vladimíra a&nbsp;kněžny Apraksějevny se&nbsp;všem představám zcela vymykal. Vojáci byli v&nbsp;rozpacích. Melodie Podpolanská chtěla z&nbsp;rozpaků vyklouznout, poznamenat jen tak ze&nbsp;zdvořilosti: Máte to&nbsp;tu&nbsp;pěkné, jasnosti, ale nedokázala tu&nbsp;milosrdnou lež ze&nbsp;rtů vypustit. Také ostatní mlčeli s&nbsp;pohledy zabodnutými do&nbsp;hliněné podlahy.</span></p>
        <p class="chunk" data-nb-ref-number="442" data-nb-words="10" data-nb-chars="73"><span class="idea" data-nb-ref-number="468" id="idea468" data-nb-words="10" data-nb-chars="73">„A&nbsp;kdepak se&nbsp;ráčí jasné slunéčko kněz-hosudar laskavý Vladimír nacházet?“</span></p>
        <p class="chunk" data-nb-ref-number="443" data-nb-words="104" data-nb-chars="604"><span class="idea" data-nb-ref-number="469" id="idea469" data-nb-words="104" data-nb-chars="604">„Kde by&nbsp;byl! Copak mi&nbsp;hlásí, kam se&nbsp;vypravuje? Poslední koberec s&nbsp;loveckými výjevy, dárek od&nbsp;chána Agbarchána, ze&nbsp;zdi svěsil, sroloval, pod paži popadl a&nbsp;zmizel. Kam asi mohl zamířit! Do&nbsp;frcu ho&nbsp;odnesl, kam jinam, za&nbsp;pár kopějek zastavil a&nbsp;z&nbsp;frcu rovnou pod Matku vlast chvátal. Jiné cesty nezná. Teď sedí pod Matkou vlastí a&nbsp;kopějky do&nbsp;škvíry strká. Už&nbsp;tam nastrkal všechen majetek knížecí, všechno, co&nbsp;mu&nbsp;v&nbsp;restitucích vrátili, když Sověty vyhnali, prodal a&nbsp;rublíky do&nbsp;škvíry nastrkal. Teď už&nbsp;tam strká jenom kopějky, pokud nějaké sežene. Pod Matkou vlastí, tam ho&nbsp;najdete, ale kloudná řeč s&nbsp;ním není.“</span></p>
        <p class="chunk" data-nb-ref-number="444" data-nb-words="145" data-nb-chars="906"><span class="idea" data-nb-ref-number="470" id="idea470" data-nb-words="145" data-nb-chars="906">Nasedli tedy všichni do&nbsp;bohatýrova zlatého rolls-royce a&nbsp;vydali se&nbsp;kyjevskými ulicemi a&nbsp;bulváry k&nbsp;Matce vlasti, pyšně se&nbsp;tyčící s&nbsp;mečem v&nbsp;jedné a&nbsp;se štítem v&nbsp;druhé ruce vztyčené. Pod Matkou vlastí je&nbsp;živo jako nikdy za&nbsp;Sovětů. Teď teprve, po&nbsp;zrušení Sovětského svazu a&nbsp;nastolení demokracie, Matka vlast až&nbsp;dosud zbůhdarma čnící našla rozumné uplatnění. Ve&nbsp;sklepeních pod jejíma nohama podnikavý bohatýr Čurila Plenkovič, všemi Kyjevany oblíbený a&nbsp;obdivovaný hospodář a&nbsp;živitel, zřídil hodnotnou kulturní zábavu, jaké se&nbsp;městu Kyjevu a&nbsp;jeho obyvatelstvu v&nbsp;době bolševické nesvobody nedostávalo. Obveseleníčko pro každého, mladého i&nbsp;starého, kdo na&nbsp;to&nbsp;má. A&nbsp;kdo na&nbsp;to&nbsp;nemá, jen ať&nbsp;si&nbsp;půjčí v&nbsp;bohatýrově Bance Kyjevance. Anebo ať&nbsp;krámy nepotřebné, zděděné, někde nalezené, do&nbsp;Čurilova frcu strčí, nějaký ten rublík za&nbsp;ně&nbsp;dostane a&nbsp;zábavy si&nbsp;pod Matkou vlastí užít může, vždyť žijeme jen jednou. Třeba vyhraje.</span></p>
        <p class="chunk" data-nb-ref-number="445" data-nb-words="61" data-nb-chars="411"><span class="idea" data-nb-ref-number="471" id="idea471" data-nb-words="61" data-nb-chars="411">Bohatýrovo terénní vozidlo zvolna projíždělo městem, ostatní auta brzdila, ke&nbsp;kraji se&nbsp;mačkala, cestu uvolňovala. Policisté salutovali a&nbsp;občané čapky a&nbsp;klobouky smekali, hluboce se&nbsp;klaněli, někteří se&nbsp;pravoslavně žehnali, všichni byli rádi, že&nbsp;vidí vozidlo s&nbsp;bílou standartou PRAVDA ZVÍTĚZÍ! Nač oko pohlédne, vše Čurilovi patří, i&nbsp;ta policie je&nbsp;jeho majetek; všem dává obživu a&nbsp;všechny miluje, Čurilka bohatýr.</span></p>
        <p class="chunk" data-nb-ref-number="446" data-nb-words="54" data-nb-chars="343"><span class="idea" data-nb-ref-number="472" id="idea472" data-nb-words="54" data-nb-chars="343">Když zastavili pod Matkou vlastí, strážcové rozháněli dav násadami od&nbsp;krumpáčů, jinak to&nbsp;nešlo, všichni si&nbsp;chtěli sáhnout na&nbsp;bohatýra Čurilu, nebo ho&nbsp;aspoň jedním očíčkem spatřit, a&nbsp;když ne&nbsp;celého, třeba jen odlesk jeho brokátového pyžama v&nbsp;podzimním slunci zvolna se&nbsp;chýlícím k&nbsp;západu, stín jeho klobouku. Uličkou slávy vešli pod Matku vlast.</span></p>
        <p class="chunk" data-nb-ref-number="447" data-nb-words="5" data-nb-chars="27"><span class="idea" data-nb-ref-number="473" id="idea473" data-nb-words="5" data-nb-chars="27">„Je tam?“ zeptal se&nbsp;Čurila.</span></p>
        <p class="chunk" data-nb-ref-number="448" data-nb-words="27" data-nb-chars="161"><span class="idea" data-nb-ref-number="474" id="idea474" data-nb-words="27" data-nb-chars="161">„Je tam!“ odpověděli strážcové. Zavřeli za&nbsp;bohatýrem a&nbsp;hosty, kteří ho&nbsp;doprovázeli, těžká vrata, stoupli si&nbsp;k&nbsp;nim na&nbsp;stráž a&nbsp;nikoho už&nbsp;pod Matku vlast nepustili.</span></p>
        <p class="chunk" data-nb-ref-number="449" data-nb-words="111" data-nb-chars="682"><span class="idea" data-nb-ref-number="475" id="idea475" data-nb-words="111" data-nb-chars="682">Jasné slunéčko Vladimír, hosudar-kněz laskavý, měl na&nbsp;sobě smoking ze&nbsp;starých, prastarých časů, modré jeansy LEVI STRAUSS &amp; Co.&nbsp;501 notně seprané, s&nbsp;nohavicemi ohrnutými, jako by&nbsp;očekával velkou vodu, pod sakem pruhované triko stažené z&nbsp;vojáka Mišky padlého v&nbsp;Afghánistánu, na&nbsp;nohou bílé tenisky od&nbsp;Vietnamce. Něco na&nbsp;sobě mít musel, jinak by&nbsp;ho&nbsp;pod Matku vlast nepustili. I&nbsp;tak po&nbsp;něm strážný důrazně požadoval, aby mu&nbsp;ukázal, má-li do&nbsp;hry. Už&nbsp;ho&nbsp;tu&nbsp;všichni dobře znali, jeho reputace nebyla zrovna nejlepší. Jednou byl dokonce přistižen, jak strká do&nbsp;škvíry mosazný knoflík se&nbsp;srpem a&nbsp;kladivem. Vyvedli ho&nbsp;s&nbsp;důrazným pokáráním a&nbsp;varováním, aby se&nbsp;to&nbsp;už&nbsp;víckrát neopakovalo, jinak…</span></p>
        <p class="chunk" data-nb-ref-number="450" data-nb-words="61" data-nb-chars="401"><span class="idea" data-nb-ref-number="476" id="idea476" data-nb-words="61" data-nb-chars="401">Vladimír seděl u&nbsp;jednorukého bandity, u&nbsp;své oblíbené a&nbsp;značně okopané hračky, na&nbsp;rameně mu&nbsp;dřepěla věrná přítelkyně Baba Jaga proměněná v&nbsp;jednookou a&nbsp;jednouchou černou kočku. Chybělo jí&nbsp;levé ucho a&nbsp;pravé oko, což skýtalo jakous takous symetrii. Kníže zrovna prohrával koberec chána Agbarchána s&nbsp;loveckými výjevy. Občas pěstičkou vladařskou do&nbsp;automatu praštil, občas do&nbsp;něj teniskou od&nbsp;Vietnamce kopl.</span></p>
        <p class="chunk" data-nb-ref-number="451" data-nb-words="4" data-nb-chars="18"><span class="idea" data-nb-ref-number="477" id="idea477" data-nb-words="4" data-nb-chars="18">„Čert aby to&nbsp;vzal,</span></p>
        <p class="chunk" data-nb-ref-number="452" data-nb-words="13" data-nb-chars="73"><span class="idea" data-nb-ref-number="478" id="idea478" data-nb-words="13" data-nb-chars="73">takhle už&nbsp;to&nbsp;nejde dál!“ vykřikl kníže a&nbsp;zasunul do&nbsp;škvíry další kopějku.</span></p>
        <p class="chunk" data-nb-ref-number="453" data-nb-words="20" data-nb-chars="148"><span class="idea" data-nb-ref-number="479" id="idea479" data-nb-words="20" data-nb-chars="148">„Slunéčko jasné, kněže-hosudare Vladimíre, hosty vedu vznešené až&nbsp;z&nbsp;daleké Jevrópy střední přišedší, aby tě&nbsp;pozdravili, hold složili, dary předali…“</span></p>
        <p class="chunk" data-nb-ref-number="454" data-nb-words="4" data-nb-chars="25"><span class="idea" data-nb-ref-number="480" id="idea480" data-nb-words="4" data-nb-chars="25">„Dary dá-li dobrý přítel,</span></p>
        <p class="chunk" data-nb-ref-number="455" data-nb-words="43" data-nb-chars="267"><span class="idea" data-nb-ref-number="481" id="idea481" data-nb-words="43" data-nb-chars="267">na&nbsp;záplaty hrubý pytel,“ odpověděl hosudar parafrází na&nbsp;ruso­fila Borovského, zatáhl za&nbsp;páku a&nbsp;naslouchal zvuku peněz, které se&nbsp;v&nbsp;banditových útrobách převalovaly ze&nbsp;strany na&nbsp;stranu, z&nbsp;boku na&nbsp;bok, aniž by&nbsp;z&nbsp;nich aspoň troška ukápla a&nbsp;okoralé srdce knížecí potěšila.</span></p>
        <p class="chunk" data-nb-ref-number="456" data-nb-words="104" data-nb-chars="644"><span class="idea" data-nb-ref-number="482" id="idea482" data-nb-words="104" data-nb-chars="644">„Kloudná řeč s&nbsp;ním není,“ mňoukla Baba Jaga, „už týden se&nbsp;mu&nbsp;to&nbsp;pokouším rozmluvit, přemluvit toho zatvrzelce pomateného, aby šel domů za&nbsp;kněžnou laskavou Apraksějevnou, dříví jí&nbsp;donesl, aby mohla polévku dovařit, ale kdepak! Než by&nbsp;kopějku za&nbsp;dříví pustil, radši ji&nbsp;do&nbsp;škvíry nenasytné nacpe. A&nbsp;kněžna Apraksějevna polévku na&nbsp;studené plotně vaří. Však mě&nbsp;z&nbsp;daleké tajgy povolala, abych slunéčko jasné svými kouzly a&nbsp;čáry babími-jazími napravila. Hned jsem se&nbsp;kopistí od&nbsp;Uralu odrazila, v&nbsp;díži do&nbsp;Kyjeva dorazila, kouzla vybalila, v&nbsp;kočku černou se&nbsp;proměnila, abych stráže obe­lstila… A&nbsp;nic. Pohnout se&nbsp;s&nbsp;ním nedá. Nejradši bych do&nbsp;toho kopla!“</span></p>
        <p class="chunk" data-nb-ref-number="457" data-nb-words="4" data-nb-chars="24"><span class="idea" data-nb-ref-number="483" id="idea483" data-nb-words="4" data-nb-chars="24">„Kopni, Babo Jago, dnes,</span></p>
        <p class="chunk" data-nb-ref-number="458" data-nb-words="22" data-nb-chars="127"><span class="idea" data-nb-ref-number="484" id="idea484" data-nb-words="22" data-nb-chars="127">zítra zakousne tě&nbsp;pes,“ řekl kníže Vladimír a&nbsp;zasmušile se&nbsp;zahleděl do&nbsp;blikavých světel, jako by&nbsp;jen ta&nbsp;mohla spasit jeho duši.</span></p>
        <p class="chunk" data-nb-ref-number="459" data-nb-words="55" data-nb-chars="369"><span class="idea" data-nb-ref-number="485" id="idea485" data-nb-words="55" data-nb-chars="369">„Hosudare Vladimíre, hosté jevropejští by&nbsp;rádi věděli, kde se&nbsp;skrývá prokletý Sovětský svaz bolševický, aby ho&nbsp;v&nbsp;čestném boji porazili a&nbsp;ze světa konečně a&nbsp;definitivně sprovodili,“ zkusil bohatýr pohnout knížetem. „Kráva znamenitá Poslušnica II. kostromského plemene ve&nbsp;stepi jim pověděla, že&nbsp;ty, tatíček nás všech na&nbsp;Rusi, víš, kde se&nbsp;ten proklatec bolševický ukrývá.“</span></p>
        <p class="chunk" data-nb-ref-number="460" data-nb-words="5" data-nb-chars="28"><span class="idea" data-nb-ref-number="486" id="idea486" data-nb-words="5" data-nb-chars="28">„V&nbsp;prázdné lebce mozek není,</span></p>
        <p class="chunk" data-nb-ref-number="461" data-nb-words="8" data-nb-chars="55"><span class="idea" data-nb-ref-number="487" id="idea487" data-nb-words="8" data-nb-chars="55">je&nbsp;tam místo k&nbsp;zakuklení,“ pronesl zakaboněný Vladimír.</span></p>
        <p class="chunk" data-nb-ref-number="462" data-nb-words="36" data-nb-chars="217"><span class="idea" data-nb-ref-number="488" id="idea488" data-nb-words="36" data-nb-chars="217">„Co jsem vám říkala,“ triumfovala Baba Jaga na&nbsp;panovníkově rameni. „Kloudného slova z&nbsp;něj nedostaneš, a&nbsp;přitom on&nbsp;byl první, kdo na&nbsp;Rusi křesťanství přijal a&nbsp;zavedl. Ledaže by&nbsp;už&nbsp;konečně taky jednou vyhrál. Třeba by…“</span></p>
        <p class="chunk" data-nb-ref-number="463" data-nb-words="68" data-nb-chars="456"><span class="idea" data-nb-ref-number="489" id="idea489" data-nb-words="68" data-nb-chars="456">Na&nbsp;ta&nbsp;slova přistoupil k&nbsp;jednorukému banditovi vojín specialista Longin Pecka se&nbsp;speciálními kleštičkami na&nbsp;ohýbání drátků a&nbsp;se speciálním šroubovákem na&nbsp;každý šroubek. Nenápadně, aby ho&nbsp;nezmerčili strážci, kryt postavami vojáků a&nbsp;vojačky i&nbsp;družiníků bohatýrových, zakutil svými nástroji v&nbsp;přístroji a&nbsp;hle: kníže Vladimír zatáhl za&nbsp;páku a&nbsp;z&nbsp;jednorukého bandity, jak z&nbsp;oslíčka Otřes se, se&nbsp;začaly hrnout kopějky, rublíky, knoflíky a&nbsp;všelijaké kulaté plíšky.</span></p>
        <p class="chunk" data-nb-ref-number="464" data-nb-words="3" data-nb-chars="21"><span class="idea" data-nb-ref-number="490" id="idea490" data-nb-words="3" data-nb-chars="21">„Urá!“ zajásal kníže.</span></p>
        <p class="chunk" data-nb-ref-number="465" data-nb-words="5" data-nb-chars="28"><span class="idea" data-nb-ref-number="491" id="idea491" data-nb-words="5" data-nb-chars="28">„Máš-li dosti těsta v&nbsp;dížce,</span></p>
        <p class="chunk" data-nb-ref-number="466" data-nb-words="3" data-nb-chars="22"><span class="idea" data-nb-ref-number="492" id="idea492" data-nb-words="3" data-nb-chars="22">neodoláš žádné výšce!“</span></p>
        <p class="chunk" data-nb-ref-number="467" data-nb-words="63" data-nb-chars="397"><span class="idea" data-nb-ref-number="493" id="idea493" data-nb-words="63" data-nb-chars="397">„Tak halt, pánové, tohle jsme si&nbsp;neřekli!“ zvolal rozhořčeně bohatýr Čurila Plenkovič. „Toto je&nbsp;můj hrací automat a&nbsp;moje herna pod Matkou vlastí! Tady se&nbsp;hraje poctivě. Peníze, knoflíky a&nbsp;plíšky do&nbsp;mého jednorukého bandity naházené jsou moje peníze, knoflíky a&nbsp;plíšky a&nbsp;nikdo se&nbsp;speciálními klíšťkami na&nbsp;drát a&nbsp;se speciálním šroubovákem na&nbsp;všechny šroubky mi&nbsp;tu&nbsp;nebude kazit kšefty řádně zdaněné!“</span></p>
        <p class="chunk" data-nb-ref-number="468" data-nb-words="59" data-nb-chars="358"><span class="idea" data-nb-ref-number="494" id="idea494" data-nb-words="59" data-nb-chars="358">„A&nbsp;kdyby i&nbsp;stokrát byla, má&nbsp;matička v&nbsp;skrytu blila,“ dodal kníže Vladimír triumfálně. Strkal přitom s&nbsp;velkou rychlostí do&nbsp;škvíry všechno, co&nbsp;z&nbsp;hracího automatu vypadlo. Peckův počin mu&nbsp;udělal velikou radost. Snad bohatýr nepovolá strážce, aby se&nbsp;Longina chopili a&nbsp;uvrhli ho&nbsp;do&nbsp;temnice?&nbsp;– Nepovolal. Popřemýšlel chvilku, pak se&nbsp;dlaní do&nbsp;čela plácl, už&nbsp;to&nbsp;měl!</span></p>
        <p class="chunk" data-nb-ref-number="469" data-nb-words="39" data-nb-chars="262"><span class="idea" data-nb-ref-number="495" id="idea495" data-nb-words="39" data-nb-chars="262">„Hleďte, hleďte!“ zvolal hlasem polnice. „Přistupte blíž, všichni, kdo tu&nbsp;jste!“&nbsp;– Ze&nbsp;všech koutů se&nbsp;začali sbíhat hráči, zanechali her, protože poznali hlas přemožitele ptáka Velikána Velikánoviče a&nbsp;nemohli mu&nbsp;odolat. „Hleďte, jak se&nbsp;pod Matkou vlastí vyhrává!“</span></p>
        <p class="chunk" data-nb-ref-number="470" data-nb-words="75" data-nb-chars="483"><span class="idea" data-nb-ref-number="496" id="idea496" data-nb-words="75" data-nb-chars="483">Tato zpráva se&nbsp;vzápětí rozšířila po&nbsp;celém Kyjevě, po&nbsp;celé matičce Velké Rusi: „Kníže Vladimír vyhrál pod Matkou vlastí terno! Celý obsah bezrukého bandity se&nbsp;mu&nbsp;vysypal do&nbsp;klína poté, co&nbsp;do&nbsp;škvíry strčil jednu jedinou kopěječku. Kdo ještě nezkusil štěstí, poběžte rychle, peníze do&nbsp;hry si&nbsp;s&nbsp;sebou vezměte, někdy stačí docela málo, do&nbsp;Kyjeva přispěchejte pod Matku vlast do&nbsp;heren bohatýra Čurily Plenkoviče a&nbsp;vyhrajte, tak jako přešťastný kněz-hosudar jasné slunéčko Vladimír vyhrál.“</span></p>
        <p class="chunk" data-nb-ref-number="471" data-nb-words="116" data-nb-chars="722"><span class="idea" data-nb-ref-number="497" id="idea497" data-nb-words="116" data-nb-chars="722">Zvěst se&nbsp;šířila jak stepní požár, když ho&nbsp;vítr rozfouká a&nbsp;před sebou žene. Ještě ani nestačila dorazit ke&nbsp;kněžně laskavé Apraksějevně do&nbsp;zemljanky a&nbsp;kníže laskavý Vladimír už&nbsp;stačil nastrkat do&nbsp;škvíry v&nbsp;jednorukém banditovi všechno, co&nbsp;vyhrál. Jakmile poslední mince zmizela v&nbsp;útrobách automatu, jakmile světýlka na&nbsp;čelním panelu doblikala poslední naději a&nbsp;nic, přistoupili ke&nbsp;knížeti strážcové a&nbsp;požádali ho, aby jim ukázal, má-li ještě nějaké peníze do&nbsp;hry. Neměl. A&nbsp;tak vyvedli jasné slunéčko i&nbsp;s&nbsp;Babou Jagou na&nbsp;rameni z&nbsp;podniku. Dychtiví hráči, kteří se&nbsp;sem přihrnuli z&nbsp;celé Kyjevské Rusi nalákáni zvěstí o&nbsp;jeho úspěchu, cinkali pytlíky s&nbsp;úsporami a&nbsp;mizeli v&nbsp;útrobách Matky vlasti, vyváděného knížete si&nbsp;ani nevšimli.</span></p>
        <p class="chunk" data-nb-ref-number="472" data-nb-words="43" data-nb-chars="284"><span class="idea" data-nb-ref-number="498" id="idea498" data-nb-words="43" data-nb-chars="284">Vyhozený kníže se&nbsp;před branami ráje vztyčil jako kněžna Libuše věštící slávu Prahy, Baba Jaga na&nbsp;jeho rameni udělala kočičí hřbet, v&nbsp;očiskách jí&nbsp;zablýsklo, kníže Vladimír pozvedl pravici, ukazováčkem ukázal na&nbsp;proudové letadlo společnosti Aeroflot letící z&nbsp;Kyjeva do&nbsp;Moskvy, a&nbsp;zvolal:</span></p>
        <p class="chunk" data-nb-ref-number="473" data-nb-words="5" data-nb-chars="28"><span class="idea" data-nb-ref-number="499" id="idea499" data-nb-words="5" data-nb-chars="28">„Když ti&nbsp;všechno krkem leze,</span></p>
        <p class="chunk" data-nb-ref-number="474" data-nb-words="4" data-nb-chars="21"><span class="idea" data-nb-ref-number="500" id="idea500" data-nb-words="4" data-nb-chars="21">neomezuj se&nbsp;na&nbsp;meze!“</span></p>
        <p class="chunk" data-nb-ref-number="475" data-nb-words="29" data-nb-chars="180"><span class="idea" data-nb-ref-number="501" id="idea501" data-nb-words="29" data-nb-chars="180">„Jen kdybychom věděli, co&nbsp;to&nbsp;znamená,“ povzdechli si&nbsp;kupečtí synkové Vaska a&nbsp;Michajlo. Rádi by&nbsp;svému knížeti porozuměli, vždyť ho&nbsp;měli tak rádi! Kdo by&nbsp;neměl rád knížete Vladimíra…</span></p>
        <p class="chunk" data-nb-ref-number="476" data-nb-words="26" data-nb-chars="160"><span class="idea" data-nb-ref-number="502" id="idea502" data-nb-words="26" data-nb-chars="160">„Co bychom nevěděli, vždyť my&nbsp;víme, co&nbsp;to&nbsp;znamená,“ vyprskla Baba Jaga a&nbsp;vousy se&nbsp;jí&nbsp;zježily. „Vladimír všechny zve do&nbsp;knížecí zemljanky na&nbsp;kořínkovou polévku.“</span></p>
        <p class="chunk" data-nb-ref-number="477" data-nb-words="114" data-nb-chars="762"><span class="idea" data-nb-ref-number="503" id="idea503" data-nb-words="114" data-nb-chars="762">Dopadlo to&nbsp;nad očekávání dobře. Když snědli vestoje kněžninu studenou kořínkovou polévku rovnou z&nbsp;hrnce, nasyceni věru nebyli, kněžna nepočítala s&nbsp;takovým davem návštěvníků. A&nbsp;přitom Baba Jaga nesnědla ani lžičku, protože kočky zásadně kořínkovou polévku nežerou, ani kdyby byla teplá. Naštěstí tu&nbsp;byl kuchař okultista Kulajda a&nbsp;polní kuchyně dostatečně zásobená jak potravinami, tak topivem. Netrvalo dlouho a&nbsp;na dvorku nad knížecí zemljankou v&nbsp;místech, kde stával prohraný knížecí dřevník, se&nbsp;rozdílel pravý vojenský buřtguláš. Do&nbsp;ešusů. Byl tak dobroučký, že&nbsp;si&nbsp;každý&nbsp;– i&nbsp;kněžna laskavá Apraksějevna&nbsp;– došel pro nášup. Baba Jaga, aby s&nbsp;malinkým kočičím žaludkem nepřišla zkrátka, proměnila se&nbsp;ve&nbsp;svoji překrásnou dceru Jagu Buru s&nbsp;žaludkem lidským, průměrným.</span></p>
        <p class="chunk" data-nb-ref-number="478" data-nb-words="146" data-nb-chars="813"><span class="idea" data-nb-ref-number="504" id="idea504" data-nb-words="146" data-nb-chars="813">Kuchař okultista Jurajda, ačkoli muž značně ženatý, byl z&nbsp;Jagy Bury dočista paf. Zíral na&nbsp;ni&nbsp;s&nbsp;hubou dokořán jako na&nbsp;zjevení, ani sousto už&nbsp;nemohl spolknout. Jako by&nbsp;ho&nbsp;zasáhl z&nbsp;čistého nebe jasný blesk. Něco takového se&nbsp;stává málokdy, a&nbsp;tady se&nbsp;to&nbsp;právě stalo: také překrásná Jaga Bura hleděla na&nbsp;okultistu Župajdu jako na&nbsp;zjevení. Také ji&nbsp;jako by&nbsp;zasáhl z&nbsp;čistého nebe jasný blesk. Ešusy a&nbsp;lžíce jim oběma i&nbsp;se zbytkem buřtguláše z&nbsp;rukou vypadly, o&nbsp;zem cinkly. Hleděli na&nbsp;sebe a&nbsp;začali se&nbsp;kroky baletními k&nbsp;sobě přibližovat, zvolna, krok, sun, krok, krok, sun, krok, krok, sun… krok… A&nbsp;když se&nbsp;k&nbsp;sobě přiblížili na&nbsp;dotek, Jaga Bura se&nbsp;samým vzrušením proměnila ve&nbsp;svoji máteř rodnou Babu Jagu, v&nbsp;ježibabu bez ucha a&nbsp;bez oka, s&nbsp;bradavicí na&nbsp;frňáku. Chopila se&nbsp;kuchaře a&nbsp;přitiskla ho&nbsp;na&nbsp;svou babojazí hrudní kost.</span></p>
        <p class="chunk" data-nb-ref-number="479" data-nb-words="23" data-nb-chars="130"><span class="idea" data-nb-ref-number="505" id="idea505" data-nb-words="23" data-nb-chars="130">„Jak je&nbsp;to&nbsp;pěkné, když se&nbsp;dva lidé mají rádi,“ povzdechla si&nbsp;laskavá kněžna Apraksějevna a&nbsp;ještě si&nbsp;z&nbsp;kotle přidala půl naběračky.</span></p>
        <p class="chunk" data-nb-ref-number="480" data-nb-words="4" data-nb-chars="21"><span class="idea" data-nb-ref-number="506" id="idea506" data-nb-words="4" data-nb-chars="21">„Jen aby se&nbsp;nesrotily</span></p>
        <p class="chunk" data-nb-ref-number="481" data-nb-words="29" data-nb-chars="198"><span class="idea" data-nb-ref-number="507" id="idea507" data-nb-words="29" data-nb-chars="198">včely, co&nbsp;tu&nbsp;včera byly!“ poznamenal varovně kníže Vladimír s&nbsp;ústy červenými od&nbsp;papriky, ale nikdo mu&nbsp;nenaslouchal, nikdo nepátral po&nbsp;hlubokém smyslu jeho výroku. Všichni sledovali nevšední událost.</span></p>
        <p class="chunk" data-nb-ref-number="482" data-nb-words="51" data-nb-chars="287"><span class="idea" data-nb-ref-number="508" id="idea508" data-nb-words="51" data-nb-chars="287">Baba Jaga ve&nbsp;své pravé babojazí podobě popadla kuchaře okultistu Hulajdu do&nbsp;náruče a&nbsp;horoucně ho&nbsp;zulíbala. Když zemdlel a&nbsp;stal se&nbsp;vláčným, přehodila si&nbsp;ho&nbsp;přes rameno, odnesla ho&nbsp;do&nbsp;díže, hbitě do&nbsp;ní&nbsp;také naskočila, kopist popadla, kopistí se&nbsp;odrazila a&nbsp;v&nbsp;tu ránu byla pryč i&nbsp;s&nbsp;kuchařem.</span></p>
        <p class="chunk" data-nb-ref-number="483" data-nb-words="32" data-nb-chars="168"><span class="idea" data-nb-ref-number="509" id="idea509" data-nb-words="32" data-nb-chars="168">… bum bum, bum bum, bum bum, bum bum… Na&nbsp;galéře se&nbsp;bubnuje, aby se&nbsp;správně veslovalo. Za-brat, chla-pi, po-řád-ně… bum bum, bum bum, bum bum… ráz dva, ráz dva, ráz dva…</span></p>
        <p class="chunk" data-nb-ref-number="484" data-nb-words="109" data-nb-chars="703"><span class="idea" data-nb-ref-number="510" id="idea510" data-nb-words="109" data-nb-chars="703">Pak se&nbsp;šlo do&nbsp;chrámu svatého Michaela archanděla, patrona města Kyjeva, a&nbsp;patriarcha Prochlor požehnal zbraním Kotulánova vojska a&nbsp;neoficiálně jim popřál, aby nad nenáviděným Sovětským svazem zvítězila.&nbsp;– Také bohatýr Čurila Plenkovič se&nbsp;s&nbsp;vojsky rozžehnal a&nbsp;popřál šťastnou cestu, jako upomínku na&nbsp;setkání jim daroval každému svou fotografii s&nbsp;podpisem. Kupečtí synkové Vaska a&nbsp;Michajlo se&nbsp;rovněž rozloučili, nedali nikomu nic, jen je&nbsp;ujistili svou přízní a&nbsp;že jim budou držet palec, aby v&nbsp;boji s&nbsp;krutým nepřítelem zvítězili. Pak nastoupili do&nbsp;zlatého mercedesu s&nbsp;bílou standartou PRAVDA ZVÍTĚZÍ! a&nbsp;odjeli do&nbsp;bohatýrova paláce na&nbsp;Ptačí vršek chystat další orgie. Co&nbsp;se&nbsp;dá&nbsp;dělat, povinnost je&nbsp;povinnost.</span></p>
        <p class="chunk" data-nb-ref-number="485" data-nb-words="33" data-nb-chars="220"><span class="idea" data-nb-ref-number="511" id="idea511" data-nb-words="33" data-nb-chars="220">Prořídlá vojska plukovníka Kotulána se&nbsp;ještě nemohla vydat na&nbsp;cestu, protože nevěděla, kde ten proklatec vězí, a&nbsp;z&nbsp;knížete Vladimíra nebylo možné vyrazit kloudnou odpověď na&nbsp;tak prostou otázku: Kde najdeme Sovětský svaz?</span></p>
        <p class="chunk" data-nb-ref-number="486" data-nb-words="14" data-nb-chars="99"><span class="idea" data-nb-ref-number="512" id="idea512" data-nb-words="14" data-nb-chars="99">„Dokud to&nbsp;z&nbsp;něj nevyrazíme, z&nbsp;Kyjeva nevyrazíme,“ prohlásil velitel Kotulán odhodlaně. „Jenže jak?“</span></p>
        <p class="chunk" data-nb-ref-number="487" data-nb-words="21" data-nb-chars="130"><span class="idea" data-nb-ref-number="513" id="idea513" data-nb-words="21" data-nb-chars="130">„Dáme mu&nbsp;do&nbsp;hry, tomu žádný gambler neodolá,“ navrhl profesor Weinberger logické řešení. „Za peníze do&nbsp;hry zradí i&nbsp;vlastní matku.“</span></p>
        <p class="chunk" data-nb-ref-number="488" data-nb-words="45" data-nb-chars="253"><span class="idea" data-nb-ref-number="514" id="idea514" data-nb-words="45" data-nb-chars="253">Dali knížeti půl ruble v&nbsp;drobných. Popadl je&nbsp;chtivě, a&nbsp;než se&nbsp;nadáli, aniž by&nbsp;odpověděl, aniž by&nbsp;řekl dosvidáňa, rozběhl se&nbsp;k&nbsp;Matce vlasti. Hbitý konceptualista Pytlíček to&nbsp;však postřehl, rozběhl se&nbsp;za&nbsp;ním, dostihl ho, vrhl se&nbsp;po&nbsp;něm a&nbsp;podrazil mu&nbsp;nohy.</span></p>
        <p class="chunk" data-nb-ref-number="489" data-nb-words="51" data-nb-chars="322"><span class="idea" data-nb-ref-number="515" id="idea515" data-nb-words="51" data-nb-chars="322">„Vyloupu ti&nbsp;očka a&nbsp;poskládám je&nbsp;do&nbsp;pětilitrové láhve, jestli mi&nbsp;neřekneš, ty&nbsp;jeden knížecí tajtrlíku, kde se&nbsp;ten hajzl schovává,“ sdělil zlověstným šepotem lapenému knížeti do&nbsp;ucha. Vladimír na&nbsp;něj se&nbsp;smutkem pohlédl a&nbsp;souhlasně přikývl. Pytlíček ho&nbsp;pustil, oba vstali z&nbsp;chodníku a&nbsp;oprášili si&nbsp;zválené kalhoty. Kníže řekl:</span></p>
        <p class="chunk" data-nb-ref-number="490" data-nb-words="4" data-nb-chars="23"><span class="idea" data-nb-ref-number="516" id="idea516" data-nb-words="4" data-nb-chars="23">„Kdo chce bycha honiti,</span></p>
        <p class="chunk" data-nb-ref-number="491" data-nb-words="3" data-nb-chars="17"><span class="idea" data-nb-ref-number="517" id="idea517" data-nb-words="3" data-nb-chars="17">musí se&nbsp;oholiti.“</span></p>
        <p class="chunk" data-nb-ref-number="492" data-nb-words="33" data-nb-chars="227"><span class="idea" data-nb-ref-number="518" id="idea518" data-nb-words="33" data-nb-chars="227">„Konečně z&nbsp;tebe vypadlo cosi kloudného,“ pochválil ho&nbsp;Pytlíček a&nbsp;vrátil se&nbsp;s&nbsp;radostnou zprávou na&nbsp;knížecí dvoreček, zatímco jasné slunéčko mířil pod perlu socialistického realismu, sto dva metry vysokou, patetickou Matku vlast.</span></p>
        <p class="chunk" data-nb-ref-number="493" data-nb-words="15" data-nb-chars="107"><span class="idea" data-nb-ref-number="519" id="idea519" data-nb-words="15" data-nb-chars="107">„Musíme se&nbsp;oholit,“ zvěstoval Pytlíček, jakmile dorazil na&nbsp;dvoreček. „Jinak nám nic neřekne. Je&nbsp;zatvrzelý.“</span></p>
        <p class="chunk" data-nb-ref-number="494" data-nb-words="14" data-nb-chars="91"><span class="idea" data-nb-ref-number="520" id="idea520" data-nb-words="14" data-nb-chars="91">„Zase finta. Nic než další vytáčka,“ usoudil profesor Weinberger a&nbsp;velitel s&nbsp;ním souhlasil.</span></p>
        <p class="chunk" data-nb-ref-number="495" data-nb-words="15" data-nb-chars="102"><span class="idea" data-nb-ref-number="521" id="idea521" data-nb-words="15" data-nb-chars="102">„Na mučidlech by&nbsp;zazpíval…,“ navrhl krvelačný Pytlíček, dožraný notně, že&nbsp;tomu knížeti na&nbsp;špek skočil.</span></p>
        <p class="chunk" data-nb-ref-number="496" data-nb-words="6" data-nb-chars="53"><span class="idea" data-nb-ref-number="522" id="idea522" data-nb-words="6" data-nb-chars="53">„Nejsme barbaři!“ namítl pacifista Navrátil rozhodně.</span></p>
        <p class="chunk" data-nb-ref-number="497" data-nb-words="21" data-nb-chars="124"><span class="idea" data-nb-ref-number="523" id="idea523" data-nb-words="21" data-nb-chars="124">„Válka je&nbsp;válka,“ řekla Melodie Podpolanská. „Ve válce se&nbsp;dějí věci… A&nbsp;my jsme ve&nbsp;válce. Až&nbsp;vyhrajeme, můžem být útlocitní.“</span></p>
        <p class="chunk" data-nb-ref-number="498" data-nb-words="34" data-nb-chars="226"><span class="idea" data-nb-ref-number="524" id="idea524" data-nb-words="34" data-nb-chars="226">„I&nbsp;válka má&nbsp;svoje pravidla. Kníže Vladimír je&nbsp;sice prožluklý nositel tajemství, ale není nepřítel. Do&nbsp;Sovětského svazu má&nbsp;hodně daleko. Mučit se&nbsp;nebude,“ rozhodl plukovník Kotulán. „Vyjdeme vstříc jeho požadavku a&nbsp;oholíme se.“</span></p>
        <p class="chunk" data-nb-ref-number="499" data-nb-words="5" data-nb-chars="30"><span class="idea" data-nb-ref-number="525" id="idea525" data-nb-words="5" data-nb-chars="30">„Já taky?“ zděsila se&nbsp;Melodie.</span></p>
        <p class="chunk" data-nb-ref-number="500" data-nb-words="2" data-nb-chars="8"><span class="idea" data-nb-ref-number="526" id="idea526" data-nb-words="2" data-nb-chars="8">„Ty ne!“</span></p>
        <p class="chunk" data-nb-ref-number="501" data-nb-words="73" data-nb-chars="507"><span class="idea" data-nb-ref-number="527" id="idea527" data-nb-words="73" data-nb-chars="507">Zatímco se&nbsp;šarže a&nbsp;Pytlíček radili, jak z&nbsp;knížete vyrazit klíčovou informaci, vojín specialista Longin Pecka s&nbsp;vojínem pacifistou Oldřichem Navrátilem se&nbsp;zašívali v&nbsp;Peckově jámě. Buď tam zbůhdarma utráceli čas pseudofilozofickými úvahami o&nbsp;stavu světa, nebo jen tak pospávali, jak to&nbsp;vojáci s&nbsp;oblibou dělávají, když se&nbsp;někam zašijí. Nebo hráli na&nbsp;čtverečkovaném papíru lodě. Ledaže by&nbsp;vymýšleli a&nbsp;zhotovovali něco užitečného, třeba humánní, pacifistické a&nbsp;speciální mučidlo na&nbsp;získávání klíčových informací…</span></p>
        <p class="chunk" data-nb-ref-number="502" data-nb-words="95" data-nb-chars="638"><span class="idea" data-nb-ref-number="528" id="idea528" data-nb-words="95" data-nb-chars="638">Večer se&nbsp;z&nbsp;jámy vynořili obtěžkáni důmyslným zařízením: byl to&nbsp;blýskavý solární panel, vysoce účinný zdroj elektřiny s&nbsp;akumulátorem, který bude poskytovat energii i&nbsp;za tmy. A&nbsp;také speciální dvouplotýnkový elektrický vařič, aby kněžna laskavá Apraksějevna mohla polévku kořínkovou vařit, kdykoli se&nbsp;jí&nbsp;zamane, i&nbsp;bez dříví. Udělali jí&nbsp;velikou radost; studená polévka se&nbsp;jí&nbsp;už&nbsp;zajídala. Takto obdarovaná kněžna by&nbsp;jim mohla pomoci zlomit tvrdošíjný a&nbsp;nepochopitelný odpor knížete, poradit, jak na&nbsp;něj. Vždyť už&nbsp;spolu oslavili řádku zlatých svateb, to&nbsp;by&nbsp;bylo, kdyby takto dlouhodobá manželka nevěděla, co&nbsp;na&nbsp;takto dlouhodobého manžela platí.</span></p>
        <p class="chunk" data-nb-ref-number="503" data-nb-words="26" data-nb-chars="165"><span class="idea" data-nb-ref-number="529" id="idea529" data-nb-words="26" data-nb-chars="165">„Ten sviňák není jenom chorobně hravý, je&nbsp;taky na&nbsp;baby,“ zvěstovala vojskům. „Kdybyste jen věděli, kolik měl manželek, než přijal křesťanství… Pak mu&nbsp;to&nbsp;pop zatrhl.“</span></p>
        <p class="chunk" data-nb-ref-number="504" data-nb-words="10" data-nb-chars="60"><span class="idea" data-nb-ref-number="530" id="idea530" data-nb-words="10" data-nb-chars="60">„No jo, ale kde vzít vhodnou babu,“ povzdechl si&nbsp;Weinberger.</span></p>
        <p class="chunk" data-nb-ref-number="505" data-nb-words="6" data-nb-chars="40"><span class="idea" data-nb-ref-number="531" id="idea531" data-nb-words="6" data-nb-chars="40">„A&nbsp;co Melodie…,“ špitl Navrátil nesměle.</span></p>
        <p class="chunk" data-nb-ref-number="506" data-nb-words="19" data-nb-chars="107"><span class="idea" data-nb-ref-number="532" id="idea532" data-nb-words="19" data-nb-chars="107">„Ano, Melodie, to&nbsp;by&nbsp;mě&nbsp;ve&nbsp;snu nenapadlo a&nbsp;přitom ji&nbsp;máme,“ zaradoval se&nbsp;velitel, „Melodii, stále po&nbsp;ruce.“</span></p>
        <p class="chunk" data-nb-ref-number="507" data-nb-words="11" data-nb-chars="72"><span class="idea" data-nb-ref-number="533" id="idea533" data-nb-words="11" data-nb-chars="72">„Já?“ nechtěla uvěřit diva, že&nbsp;bude poctěna tak závažným bojovým úkolem.</span></p>
        <p class="chunk" data-nb-ref-number="508" data-nb-words="2" data-nb-chars="11"><span class="idea" data-nb-ref-number="534" id="idea534" data-nb-words="2" data-nb-chars="11">„Kdo jiný!“</span></p>
        <p class="chunk" data-nb-ref-number="509" data-nb-words="81" data-nb-chars="502"><span class="idea" data-nb-ref-number="535" id="idea535" data-nb-words="81" data-nb-chars="502">Když kněz-hosudar laskavý Vladimír prohrál svého půl rublu v&nbsp;Plenkovičově jednorukém banditovi a&nbsp;byl jako obvykle vyveden stráží z&nbsp;herny, vracel se&nbsp;schlíple na&nbsp;knížecí pozemky, obličej protáhlý až&nbsp;k&nbsp;zemi. Kdyby do&nbsp;něj na&nbsp;dvorečku nad knížecí zemljankou Melodie levým ňadrem nestrčila, ani by&nbsp;si&nbsp;jí&nbsp;nevšiml, protože při návratu z&nbsp;prohry si&nbsp;nikdy nikoho a&nbsp;ničeho nevšímá, dokonce ani bab, neboť je&nbsp;zahleděn do&nbsp;své bolesti. Melodiino ňadro však bylo nezanedbatelné. A&nbsp;když k&nbsp;tomu diva ještě špitla slibné:</span></p>
        <p class="chunk" data-nb-ref-number="510" data-nb-words="2" data-nb-chars="10"><span class="idea" data-nb-ref-number="536" id="idea536" data-nb-words="2" data-nb-chars="10">„Máš čas?“</span></p>
        <p class="chunk" data-nb-ref-number="511" data-nb-words="5" data-nb-chars="35"><span class="idea" data-nb-ref-number="537" id="idea537" data-nb-words="5" data-nb-chars="35">„Mám ho!“ odpověděl kníže radostně.</span></p>
        <p class="chunk" data-nb-ref-number="512" data-nb-words="27" data-nb-chars="173"><span class="idea" data-nb-ref-number="538" id="idea538" data-nb-words="27" data-nb-chars="173">„Tak pojď, starouši, zmáknu ti&nbsp;to, že&nbsp;na&nbsp;mne do&nbsp;smrti nezapomeneš,“ slíbila obětavá praporčice a&nbsp;odvlekla jasné slunéčko do&nbsp;křoví, které tuze šikovně maskovalo Peckovu jámu.</span></p>
        <p class="chunk" data-nb-ref-number="513" data-nb-words="99" data-nb-chars="637"><span class="idea" data-nb-ref-number="539" id="idea539" data-nb-words="99" data-nb-chars="637">„Sláva, už&nbsp;jsou v&nbsp;jámě!“ zvěstoval radostně Pytlíček. Vykukoval ze&nbsp;zemljanky, neboť byl pověřen sledováním dění. Všechno také bedli­vě dokumentoval jak písemně, tak opět opraveným fotoaparátem Fujifilm&nbsp;– ten Pecka má&nbsp;zlaté ručičky&nbsp;–, kdyby se&nbsp;pak dědek cukal, aby byly důkazy, že&nbsp;zahnul s&nbsp;Melodií do&nbsp;Peckovy jámy.&nbsp;– Smůla spočívala v&nbsp;tom, že&nbsp;už&nbsp;byla tma a&nbsp;flash nemohl konceptualista použít, aby se&nbsp;neprozradil. Problém dokazování však vyřešila kněžna válečkem na&nbsp;nudle. Byl to&nbsp;jeden z&nbsp;mála předmětů jejich vybrakované gamblerské domácnosti, který se&nbsp;jí&nbsp;podařilo uchovat. Jak oko v&nbsp;hlavě střehla tento významný nástroj, symbol stavovský.</span></p>
        <p class="chunk" data-nb-ref-number="514" data-nb-words="45" data-nb-chars="271"><span class="idea" data-nb-ref-number="540" id="idea540" data-nb-words="45" data-nb-chars="271">Kněžna si&nbsp;s&nbsp;válečkem na&nbsp;nudle stoupla do&nbsp;křoví a&nbsp;sledována napjatými vojsky trpělivě vyčkávala, až&nbsp;se&nbsp;kníže vynoří z&nbsp;jámy. Měla se&nbsp;na&nbsp;pozoru, aby nezasáhla pověřenou Melodii. Po&nbsp;úderu válečkem do&nbsp;hlavy se&nbsp;kníže vzpamatoval a&nbsp;všechno, co&nbsp;o&nbsp;Sovětském svazu věděl, vyklopil.</span></p>
        <p class="chunk" data-nb-ref-number="515" data-nb-words="4" data-nb-chars="24"><span class="idea" data-nb-ref-number="541" id="idea541" data-nb-words="4" data-nb-chars="24">„Moskvě, Žižkovu a&nbsp;Libni</span></p>
        <p class="chunk" data-nb-ref-number="516" data-nb-words="12" data-nb-chars="79"><span class="idea" data-nb-ref-number="542" id="idea542" data-nb-words="12" data-nb-chars="79">se&nbsp;vyhni,“ řekl kněz-hosudar laskavý Vladimír bez mrknutí oka. Víc toho nebylo.</span></p>
        <p class="chunk" data-nb-ref-number="517" data-nb-words="52" data-nb-chars="336"><span class="idea" data-nb-ref-number="543" id="idea543" data-nb-words="52" data-nb-chars="336">„Sláva! Konečně,“ zaradovala se&nbsp;vojska i&nbsp;s&nbsp;kněžnou Apraksějevnou, popadli se&nbsp;za&nbsp;ruce a&nbsp;utvořili kolem knížete radostné kolo, kolo kolo mlýnský za&nbsp;štyry rýnský.&nbsp;– Pak je&nbsp;kněžna pozvala na&nbsp;pravou, solárně energeticky uvařenou kořínkovou polévku. Při teplé krmi kníže Vladimír prohlásil, že&nbsp;je&nbsp;ze&nbsp;své hráčské vášně nadobro vyléčen. Navždy!</span></p>
        <p class="chunk" data-nb-ref-number="518" data-nb-words="2" data-nb-chars="12"><span class="idea" data-nb-ref-number="544" id="idea544" data-nb-words="2" data-nb-chars="12"><em>Kyjev, pátek</em></span></p>
        <p class="chunk" data-nb-ref-number="519" data-nb-words="4" data-nb-chars="30"><span class="idea" data-nb-ref-number="545" id="idea545" data-nb-words="4" data-nb-chars="30">Aničko moje milovaná, Dušičko!</span></p>
        <p class="chunk" data-nb-ref-number="520" data-nb-words="32" data-nb-chars="193"><span class="idea" data-nb-ref-number="546" id="idea546" data-nb-words="32" data-nb-chars="193">Píšu Ti&nbsp;z&nbsp;města Kyjeva, kde jsme se&nbsp;nějaký čas zdržovali, protože nebylo jiného zbytí. Lidé jsou tu&nbsp;velice pohostinní a&nbsp;nemohli jsme je&nbsp;zarmoutit jenom proto, že&nbsp;spěcháme porazit Sovětský svaz.</span></p>
        <p class="chunk" data-nb-ref-number="521" data-nb-words="42" data-nb-chars="274"><span class="idea" data-nb-ref-number="547" id="idea547" data-nb-words="42" data-nb-chars="274">Už&nbsp;jsem Ti&nbsp;psal o&nbsp;přívětivé krávě, která nám poradila, abychom vyhledali panovníka Kyjevské Rusi knížete Vladimíra. Říkají mu&nbsp;tady „jasné slunéčko“. Není to&nbsp;pěkné? Představ si, že&nbsp;bychom také my&nbsp;našemu panu prezidentovi říkali „jasné slunéčko“… Já&nbsp;si&nbsp;to&nbsp;představit nedovedu.</span></p>
        <p class="chunk" data-nb-ref-number="522" data-nb-words="87" data-nb-chars="474"><span class="idea" data-nb-ref-number="548" id="idea548" data-nb-words="87" data-nb-chars="474">A&nbsp;ještě jsme ve&nbsp;stepi potkali chlapíka v&nbsp;černém pyžamu, s&nbsp;kov­bojským kloboukem na&nbsp;hlavě a&nbsp;svislými kníry. Čurila Plenkovič se&nbsp;ten člověk jmenuje. To&nbsp;je, co! To&nbsp;by&nbsp;u&nbsp;nás v&nbsp;Holešovicích ani do&nbsp;hospody nemohl, jak by&nbsp;se&nbsp;mu&nbsp;smáli. Ale tady požívá všeobecné úcty, i&nbsp;když chodí v&nbsp;pyžamu i&nbsp;do kostela.&nbsp;– Bohatě nás pohostil ve&nbsp;svém domě na&nbsp;Ptačím vršku a&nbsp;pak nás zavedl do&nbsp;chrámu archanděla Michaela s&nbsp;plamenným mečem a&nbsp;tam nám ten nejvrchnější pop požehnal zbraně. Prý to&nbsp;pomáhá.</span></p>
        <p class="chunk" data-nb-ref-number="523" data-nb-words="70" data-nb-chars="465"><span class="idea" data-nb-ref-number="549" id="idea549" data-nb-words="70" data-nb-chars="465">Pak nás pan Plenkovič zavedl k&nbsp;jasnému slunéčku knížeti Vladimírovi. Jeho manželka kněžna Apraksějevna nás pohostila místní specialitou&nbsp;– studenou kořínkovou polévkou. Velice zvláštní pokrm, chutí obtížně popsatelné, ani se&nbsp;o&nbsp;to nepokusím. Kníže nám ochotně popsal, kudy se&nbsp;dát, abychom ten Sovětský svaz neminuli. Je&nbsp;to&nbsp;sympatický starší pán, rád si&nbsp;hraje, asi to&nbsp;bude věkem. Kůň je&nbsp;jednou hříbětem, člověk dvakrát dítětem, říkala už&nbsp;za&nbsp;protektorátu teta Kateřina.</span></p>
        <p class="chunk" data-nb-ref-number="524" data-nb-words="72" data-nb-chars="394"><span class="idea" data-nb-ref-number="550" id="idea550" data-nb-words="72" data-nb-chars="394">Taky jsem si&nbsp;v&nbsp;Kyjevě zaskočil na&nbsp;poštu, jestli tam náhodou… a&nbsp;ono ani náhodou. Ale to&nbsp;nic, nemysli si, že&nbsp;je&nbsp;to&nbsp;výčitka! Ani náznak. Stejně jsem s&nbsp;tím nepočítal. Ostatně myslím, žes můj poslední dopis nedostala. Vždyť by&nbsp;to&nbsp;musel být zázrak, kdyby Ti&nbsp;z&nbsp;takové dálky tak brzy došel. Kdoví, kde ještě bloudí. Je&nbsp;tady pěkně, lidé jsou dobří, ale některé věci nefungují tak, jak jsme na&nbsp;to&nbsp;zvyklí.</span></p>
        <p class="chunk" data-nb-ref-number="525" data-nb-words="52" data-nb-chars="272"><span class="idea" data-nb-ref-number="551" id="idea551" data-nb-words="52" data-nb-chars="272">Že&nbsp;je&nbsp;mi&nbsp;po&nbsp;Tobě moc smutno, Aničko, to&nbsp;Ti&nbsp;ani psát nemusím, že. Vím však, že&nbsp;tam doma, tolik ode mne vzdálená, na&nbsp;mne myslíš a&nbsp;trpělivě čekáš, protože víš, že&nbsp;se&nbsp;tu&nbsp;zbůhdarma neflákám, že&nbsp;tu&nbsp;nejsem za&nbsp;zábavou, nýbrž plním důležité poslání. A&nbsp;že na&nbsp;Tebe bez ustání myslím.</span></p>
        <p class="chunk" data-nb-ref-number="526" data-nb-words="5" data-nb-chars="28"><em><span class="idea" data-nb-ref-number="552" id="idea552" data-nb-words="4" data-nb-chars="21">Líbá Tě&nbsp;Tvůj milující<br></span>
<span class="idea" data-nb-ref-number="553" id="idea553" data-nb-words="1" data-nb-chars="7">Oldřich</span></em></p>
        <p class="chunk" data-nb-ref-number="527" data-nb-words="76" data-nb-chars="517"><span class="idea" data-nb-ref-number="554" id="idea554" data-nb-words="76" data-nb-chars="517">Nastal čas loučení. Vojska plukovníka Kotulána věděla aspoň přibližně, kudy se&nbsp;dát. Nebo spíš kudy se&nbsp;nedat. Moskvě se&nbsp;musí vyhnout velkým obloukem, to&nbsp;jim důrazně kladl na&nbsp;srdce kníže Vladimír ve&nbsp;své hvězdné hodince poté, co&nbsp;schytal pecku do&nbsp;hlavy správně umístěným válečkem na&nbsp;nudle, když opouštěl Peckovu jámu. Teď už&nbsp;zase upadl do&nbsp;nevypočitatelného stavu, bezednou apatii střídala hyperaktivní, nekoordinovaná činorodost. A&nbsp;přitom kněžna Apraksějevna už&nbsp;podávala svoji kořínkovou polévku uvařenou a&nbsp;docela teplou.</span></p>
        <p class="chunk" data-nb-ref-number="528" data-nb-words="97" data-nb-chars="637"><span class="idea" data-nb-ref-number="555" id="idea555" data-nb-words="97" data-nb-chars="637">Profesora Weinbergera po&nbsp;celý čas, který trávili v&nbsp;Kyjevě a&nbsp;okolí, trápila otázka, kterou nevyslovil jenom proto, že&nbsp;nebyla vhodná chvíle ani vhodná osoba, které by&nbsp;ji&nbsp;položil. Sebestředný bohatýr Čurila Plenkovič se&nbsp;o&nbsp;cukráře, vlastence, publicistu a&nbsp;myslitele z&nbsp;podunajské monarchie sotva mohl zajímat, kupečtí synkové Vaska a&nbsp;Michajlo byli nevzdělaní burani, za&nbsp;které myslel Čurila. Profesor se&nbsp;zkusil zeptat při orgiích jemu přidělené orgijnušky, jenže ta&nbsp;měla v&nbsp;hlavě jen ty&nbsp;své plavé vlasy na&nbsp;hlavě. Kníže Vladimír by&nbsp;mu&nbsp;určitě odpověděl nějakým zapeklitým dvojverším. Kněžna Apraksějevna však zdá se&nbsp;být osobou s&nbsp;bystrým myšlením.</span></p>
        <p class="chunk" data-nb-ref-number="529" data-nb-words="31" data-nb-chars="238"><span class="idea" data-nb-ref-number="556" id="idea556" data-nb-words="31" data-nb-chars="238">„Nevíte, jasnosti, neprošel-li kdy Kyjevem znamenitý vídeňský cukrář a&nbsp;myslitel Christian Immanuel Kepke-Kapkawski, s&nbsp;největší pravděpodobností v&nbsp;nedůstojném stavu, zarýglován v&nbsp;černém havranu s&nbsp;želízky na&nbsp;rukou?“ zeptal se&nbsp;kněžny rovnou.</span></p>
        <p class="chunk" data-nb-ref-number="530" data-nb-words="51" data-nb-chars="347"><span class="idea" data-nb-ref-number="557" id="idea557" data-nb-words="51" data-nb-chars="347">„Nenazvala bych takovýto stav nedůstojným,“ usmála se&nbsp;na&nbsp;něj kněžna trpce. „Za Sovětů se&nbsp;takovéto stavy přiházely lidem znamenitým, inteligenci a&nbsp;starou šlechtu nevyjímaje. Černé havrany jezdily kolem naší zemljanky jeden za&nbsp;druhým a&nbsp;vozily znamenité muže a&nbsp;ženy za&nbsp;Ural. Byl-li mezi nimi také Christian Immanuel Kepke-Kapkawski, to&nbsp;nemohu vědět…“</span></p>
        <p class="chunk" data-nb-ref-number="531" data-nb-words="10" data-nb-chars="47"><span class="idea" data-nb-ref-number="558" id="idea558" data-nb-words="10" data-nb-chars="47">„I&nbsp;tak vám děkuji. Tak tedy za&nbsp;Ural, na&nbsp;Sibiř…“</span></p>
        <p class="chunk" data-nb-ref-number="532" data-nb-words="23" data-nb-chars="158"><span class="idea" data-nb-ref-number="559" id="idea559" data-nb-words="23" data-nb-chars="158">Než vyrazili, po&nbsp;staroruském způsobu poseděli slabou půlhodinku v&nbsp;zemljance na&nbsp;kufrech a&nbsp;společně si&nbsp;pomlčeli. Mlčení mnohdy poví víc nežli plamenné proslovy.</span></p>
        <p class="chunk" data-nb-ref-number="533" data-nb-words="47" data-nb-chars="274"><span class="idea" data-nb-ref-number="560" id="idea560" data-nb-words="47" data-nb-chars="274">„Snad byste měli jet do&nbsp;tajgy k&nbsp;Babě Jaze. Ta&nbsp;baba je&nbsp;čarodějnice, ta&nbsp;ví&nbsp;všechno. Žije v&nbsp;chaloupce na&nbsp;kuří noze, všichni ji&nbsp;tam znají, snad se&nbsp;doptáte, kde zrovna parkuje. Jenom je&nbsp;třeba správně se&nbsp;zeptat,“ poradila, než odjeli, kněžna Apraksějevna a&nbsp;dala každému požehnání.</span></p>
        <p class="chunk" data-nb-ref-number="534" data-nb-words="14" data-nb-chars="93"><span class="idea" data-nb-ref-number="561" id="idea561" data-nb-words="14" data-nb-chars="93">„Jak zní správná otázka na&nbsp;Babu Jagu, kněžno laskavá?“ zeptal se&nbsp;zvídavý profesor Weinberger.</span></p>
        <p class="chunk" data-nb-ref-number="535" data-nb-words="3" data-nb-chars="20"><span class="idea" data-nb-ref-number="562" id="idea562" data-nb-words="3" data-nb-chars="20">„To kdybych věděla…“</span></p>
        <p class="chunk" data-nb-ref-number="536" data-nb-words="61" data-nb-chars="357"><span class="idea" data-nb-ref-number="563" id="idea563" data-nb-words="61" data-nb-chars="357">Objali se, políbili, po&nbsp;žebříku z&nbsp;knížecí zemljanky vylezli a&nbsp;co to&nbsp;neviděli! Jejich vozidla změnila barvu: Lada Niva už&nbsp;není skoro bílá a&nbsp;gazík s&nbsp;polní kuchyní už&nbsp;není kokakolově červený a&nbsp;nenese nápis PIZZA DO&nbsp;DOMU. Zatímco dleli v&nbsp;zemljance a&nbsp;sytili se&nbsp;kořínkovou polévkou, kdosi natřel obě auta i&nbsp;polní kuchyni zářivě zlatou barvou a&nbsp;opatřil je&nbsp;nápisem:</span></p>
        <p class="chunk" data-nb-ref-number="537" data-nb-words="2" data-nb-chars="14"><span class="idea" data-nb-ref-number="564" id="idea564" data-nb-words="2" data-nb-chars="14">БAНКA КИEBAНКA</span></p>
        <p class="chunk" data-nb-ref-number="538" data-nb-words="1" data-nb-chars="26"><span class="idea" data-nb-ref-number="565" id="idea565" data-nb-words="1" data-nb-chars="26"><a href="http://www.churillaplenkowich.ros">www.churillaplenkowich.ros</a></span></p>
        <p class="chunk" data-nb-ref-number="539" data-nb-words="13" data-nb-chars="94"><span class="idea" data-nb-ref-number="566" id="idea566" data-nb-words="13" data-nb-chars="94">Na&nbsp;levém předním blatníku Lady Nivy se&nbsp;třepetal bílý čuriloplenkovský praporek PRAVDA ZVÍTĚZÍ!</span></p>
        <p class="chunk" data-nb-ref-number="540" data-nb-words="20" data-nb-chars="128"><span class="idea" data-nb-ref-number="567" id="idea567" data-nb-words="20" data-nb-chars="128">„Nevadí,“ řekl plukovník Kotulán spokojeně, „aspoň po&nbsp;nás nikdo nebude chtít pizzu. S&nbsp;takovou od&nbsp;nás nikdo nebude nic očekávat.“</span></p>
        <p class="chunk" data-nb-ref-number="541" data-nb-words="10" data-nb-chars="62"><span class="idea" data-nb-ref-number="568" id="idea568" data-nb-words="10" data-nb-chars="62">„S&nbsp;takovou se&nbsp;nás možná budou bát,“ dodal profesor Weinberger.</span></p>
        <p class="chunk" data-nb-ref-number="542" data-nb-words="48" data-nb-chars="352"><span class="idea" data-nb-ref-number="569" id="idea569" data-nb-words="48" data-nb-chars="352">Ráno vyrazili. Bez kuchaře okultisty Jurajdy jich už&nbsp;bylo jenom šest: velitel plukovník Kotulán, podplukovník vojín profesor Weinberger, praporčice Melodie Podpolanská-Křoupalová a&nbsp;tři prostí vojíni&nbsp;– konceptualista Pytlíček, pacifista Navrátil a&nbsp;spe­cialista Pecka. Snad tu&nbsp;svou Peckovu jámu nezapomněl v&nbsp;Kyjevě na&nbsp;knížecím dvorečku! Bylo by&nbsp;jí&nbsp;škoda.</span></p>
        <p class="chunk" data-nb-ref-number="543" data-nb-words="37" data-nb-chars="250"><span class="idea" data-nb-ref-number="570" id="idea570" data-nb-words="37" data-nb-chars="250">Sotva vyjeli, spatřil Pecka ve&nbsp;zpětném zrcátku knížete Vladimíra: vystrčil hlavu ze&nbsp;zemljanky, vylezl na&nbsp;dvoreček, pod levou paží měl solární panel a&nbsp;pod pravou dvouplotýnkový vařič. Rozhlédl se&nbsp;obezřetně a&nbsp;dlouhými kroky skoky zamířil do&nbsp;zastavárny.</span></p>
        <p class="chunk" data-nb-ref-number="544" data-nb-words="33" data-nb-chars="216"><span class="idea" data-nb-ref-number="571" id="idea571" data-nb-words="33" data-nb-chars="216">Co&nbsp;je&nbsp;napsané, je&nbsp;literatura a&nbsp;nelze to&nbsp;brát doslova. Je&nbsp;to&nbsp;jenom náznak čehosi, co&nbsp;by&nbsp;eventuálně mohlo mít jakýs takýs, několikerý výklad. Záleží na&nbsp;interpretovi. Literatura dokáže vyklouznout z&nbsp;každé nepříjemnosti.</span></p>
        <p class="chunk" data-nb-ref-number="545" data-nb-words="85" data-nb-chars="526"><span class="idea" data-nb-ref-number="572" id="idea572" data-nb-words="85" data-nb-chars="526">Rozhodl jsem se&nbsp;pro cestu kolem světa a&nbsp;ztroskotal na&nbsp;galéře vprostřed oceánu, v&nbsp;nočních můrách. Osud průměrného galejníka je&nbsp;prostý: přikován k&nbsp;veslu vesluje a&nbsp;vesluje a&nbsp;vesluje tak dlouho, dokud nezemře. Je-li galéra poražena v&nbsp;bitvě, vítězové ponechají galejníky přikované, snad je&nbsp;na&nbsp;oslavu vítězství počastují hltem kořalky. A&nbsp;vesluje se&nbsp;dál. A&nbsp;vesluje a&nbsp;vesluje a&nbsp;vesluje… Nejsou přece tak pošetilí, aby se&nbsp;zbavili funkčního pohonu. Zanechal jsem všech nadějí a&nbsp;vesloval a&nbsp;vesloval a&nbsp;vesloval: bum bum, bum bum, bum bum…</span></p>
        <p class="chunk" data-nb-ref-number="546" data-nb-words="41" data-nb-chars="242"><span class="idea" data-nb-ref-number="573" id="idea573" data-nb-words="41" data-nb-chars="242">Proč my, suchozemci, tolik sníme o&nbsp;moři? Ďjó, moře! Vylezl jsem z&nbsp;postele, vyčistil si&nbsp;zuby, provedl pár cviků, posnídal kávu prostou, bez cukru a&nbsp;mléka, vykouřil cigaretku&nbsp;– literáti zpravidla kouří na&nbsp;lačný žaludek&nbsp;– a&nbsp;zahleděl se&nbsp;do&nbsp;stěny.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./peckova_jama_009.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>