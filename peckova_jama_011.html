<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Už…">
    <meta name="apple-mobile-web-app-capable" content="yes">
    <title>Už…</title>
    <link rel="stylesheet" href="./style/style.min.css" media="screen" integrity="sha256-hy7VOJQDJ1txYooRvl4ln9Qbor4AYeoD7+SI15/4NjI=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./peckova_jama_010.html">
    <link rel="next" href="./peckova_jama_012.html">
    <meta name="nb-order" content="7">
    <link rel="self" href="peckova_jama_011.html">
    <meta name="nb-identifier" content="binar-peckova-jama-873ba71">
    <meta name="nb-role" content="chapter">
  </head>
  <body data-nb-words="11193" data-nb-chars="69260" class="nb-role-chapter nb-custom-style">
    <nav role="doc-toc">
      <ul class="plain section">
        <li><a href="peckova_jama_006.html">Bdělá pod Bezdězem</a>
          <ol class="headings-toc">
            <li><a href="peckova_jama_006.html#1">1</a></li>
            <li><a href="peckova_jama_006.html#2">2</a></li>
          </ol>
        </li>
        <li><a href="peckova_jama_007.html">Kuří Vody</a>
          <ol class="headings-toc">
            <li><a href="peckova_jama_007.html#1">1</a></li>
            <li><a href="peckova_jama_007.html#2">2</a></li>
          </ol>
        </li>
        <li><a href="peckova_jama_008.html">Cestou necestou</a>
          <ol class="headings-toc">
            <li><a href="peckova_jama_008.html#1">1</a></li>
            <li><a href="peckova_jama_008.html#2">2</a></li>
            <li><a href="peckova_jama_008.html#3">3</a></li>
            <li><a href="peckova_jama_008.html#4">4</a></li>
            <li><a href="peckova_jama_008.html#5">5</a></li>
            <li><a href="peckova_jama_008.html#6">6</a></li>
          </ol>
        </li>
        <li><a href="peckova_jama_009.html">Na stopě</a>
          <ol class="headings-toc">
            <li><a href="peckova_jama_009.html#1">1</a></li>
            <li><a href="peckova_jama_009.html#2">2</a></li>
            <li><a href="peckova_jama_009.html#3">3</a></li>
          </ol>
        </li>
        <li><a href="peckova_jama_010.html">Dobrá rada</a>
          <ol class="headings-toc">
            <li><a href="peckova_jama_010.html#1">1</a></li>
            <li><a href="peckova_jama_010.html#2">2</a></li>
          </ol>
        </li>
        <li><a href="peckova_jama_011.html">Už…</a>
          <ol class="headings-toc">
            <li><a href="peckova_jama_011.html#1">1</a></li>
            <li><a href="peckova_jama_011.html#2">2</a></li>
          </ol>
        </li>
        <li><a href="peckova_jama_012.html">Pod Andělskými křídly</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./peckova_jama_010.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="3"><span class="idea" data-nb-ref-number="1" id="idea1" data-nb-words="1" data-nb-chars="3">Už…</span></h1>
        <h2 id="1" class="chunk" data-nb-ref-number="2" data-nb-words="1" data-nb-chars="1"><span class="idea" data-nb-ref-number="2" id="idea2" data-nb-words="1" data-nb-chars="1">1</span></h2>
        <p class="chunk" data-nb-ref-number="3" data-nb-words="139" data-nb-chars="888"><span class="idea" data-nb-ref-number="3" id="idea3" data-nb-words="139" data-nb-chars="888">„Co s&nbsp;tím, Pecko, uděláme?“ zeptal se&nbsp;kapitán Kotulán vojína spe­cialisty Longina Pecky a&nbsp;měl na&nbsp;mysli nemožnou zlatou barvu obou jejich vozidel. Lze-li také polní kuchyni nazvat vozidlem… Proč ne? Vždyť je&nbsp;na&nbsp;kolečkách. Ostatně, co&nbsp;by&nbsp;si&nbsp;bez ní&nbsp;počali! Nejenže slouží svému původnímu účelu a&nbsp;sytí, je&nbsp;také utajeným arzenálem potřeb nezbytných k&nbsp;vedení války a&nbsp;pod roštem v&nbsp;ohnivzdorném balení ukrývá jejich finance v&nbsp;hotovosti&nbsp;– kdo by&nbsp;věřil bance, Bance Kyjevance&nbsp;–, takže je&nbsp;vozidlem nepostradatelným. A&nbsp;také nebezpečným. Kdyby její tajemství odhalila policie, zbytečným opletačkám by&nbsp;se&nbsp;nevyhnuli. Vždyť by&nbsp;jim to&nbsp;všecko mohli zabavit! Vždyť to&nbsp;neměli deklarováno a&nbsp;procleno, vždyť to&nbsp;mají načerno! Kotulán se&nbsp;obával, že&nbsp;by&nbsp;zlaté zbarvení mohlo přilákat pozornost orgánů činných v&nbsp;trestním řízení a&nbsp;narušit, nebo dokonce zhatit jejich ušlechtilý záměr, který měli se&nbsp;Sovětským svazem.</span></p>
        <p class="chunk" data-nb-ref-number="4" data-nb-words="32" data-nb-chars="196"><span class="idea" data-nb-ref-number="4" id="idea4" data-nb-words="32" data-nb-chars="196">„S&nbsp;tím se&nbsp;nedá nic dělat, veliteli,“ řekl Pecka odborně. „Kdybychom to&nbsp;přetřeli štětkou, bylo by&nbsp;to&nbsp;ještě nápadnější a&nbsp;v&nbsp;autolakovně, jestli tu&nbsp;vůbec nějakou mají, by&nbsp;nás mohli prásknout orgánům.“</span></p>
        <p class="chunk" data-nb-ref-number="5" data-nb-words="20" data-nb-chars="128"><span class="idea" data-nb-ref-number="5" id="idea5" data-nb-words="20" data-nb-chars="128">„Mohli bychom dělat, jakože nic,“ navrhoval Oldřich Navrátil, ale nevysvětlil, jak se&nbsp;jakože nic dělá. Taková rada je&nbsp;nad zlato.</span></p>
        <p class="chunk" data-nb-ref-number="6" data-nb-words="42" data-nb-chars="248"><span class="idea" data-nb-ref-number="6" id="idea6" data-nb-words="42" data-nb-chars="248">„Ale vždyť je&nbsp;to&nbsp;pěkné, co&nbsp;kdybychom to&nbsp;nechali tak,“ navrhla Melodie Podpolanská. Každý teď řekl své, víc už&nbsp;jich nebylo, zůstali čtyři. Tři muži a&nbsp;jedna žena před rozhodující bitvou, před branami města Moskvy, obrazně řečeno. Už&nbsp;se&nbsp;k&nbsp;ní schyluje.</span></p>
        <p class="chunk" data-nb-ref-number="7" data-nb-words="11" data-nb-chars="69"><span class="idea" data-nb-ref-number="7" id="idea7" data-nb-words="11" data-nb-chars="69">„Tak to&nbsp;tedy necháme tak,“ rozhodl velitel. „Nic jiného nám nezbývá.“</span></p>
        <p class="chunk" data-nb-ref-number="8" data-nb-words="134" data-nb-chars="750"><span class="idea" data-nb-ref-number="8" id="idea8" data-nb-words="134" data-nb-chars="750">Neměl to&nbsp;ten Laďa Kotulán lehké: tři muži a&nbsp;jedna žena&nbsp;– proti nim celý Sovětský svaz. Ale že&nbsp;se&nbsp;před nimi celou dobu schovává? Proč jim nevyjde vstříc a&nbsp;neutká se&nbsp;s&nbsp;nimi? Že&nbsp;by&nbsp;se&nbsp;jich bál? Že&nbsp;on&nbsp;ten Sovětský svaz nemá čisté svědomí! A&nbsp;kdo nemá čisté svědomí, ten má&nbsp;strach. Ano, Sovětský svaz se&nbsp;jich bojí. Je&nbsp;zalezlý ve&nbsp;své skrýši, celý se&nbsp;třese, má&nbsp;plné kalhoty a&nbsp;přikrčený vyčkává, až&nbsp;nebezpečí pomine, až&nbsp;nastane příhodný okamžik, aby znovu vykvetl, tentokrát do&nbsp;nebývalé a&nbsp;opravdu věčné krásy, aby tou ďábelskou krásou uchvátil a&nbsp;zachvátil celý svět. Nejvyšší čas ho&nbsp;vyšťárat, ještě než se&nbsp;zakuklí, a&nbsp;rozmáznout toho červa rudého po&nbsp;zdi, nejlépe po&nbsp;zdi Kremelské. Symbolicky i&nbsp;fakticky. Ten okamžik se&nbsp;blíží. Vždyť už&nbsp;vědí, kde ho&nbsp;mají hledat.</span></p>
        <p class="chunk" data-nb-ref-number="9" data-nb-words="244" data-nb-chars="1489"><span class="idea" data-nb-ref-number="9" id="idea9" data-nb-words="244" data-nb-chars="1489">Je&nbsp;zapotřebí pečlivě závěrečnou akci připravit, každý krok dopředu naplánovat. A&nbsp;to je&nbsp;velitelův úkol. Velitel však není vševědoucí, potřebuje k&nbsp;promýšlení podklady. Především musí vědět, kde je&nbsp;Moskva, to&nbsp;už&nbsp;naštěstí ví, už&nbsp;ji&nbsp;mají takřka na&nbsp;dohled, ale neví, kde je&nbsp;v&nbsp;Moskvě Rudé náměstí a&nbsp;je-li na&nbsp;něm skutečně umístěno Mauzoleum V.&nbsp;I. Lenina a&nbsp;jak je&nbsp;střeženo, lze-li do&nbsp;něj proniknout na&nbsp;obyčejnou vstupenku a&nbsp;kolik stojí, nebo si&nbsp;budou muset vstup vynutit násilím: prostřílet se&nbsp;strážemi a&nbsp;pak rychle, v&nbsp;časové tísni jednat. Musí svým mužům a&nbsp;ženě přidělit jasné, konkrétní úkoly, aby při akci netápali a&nbsp;nepostříleli zbytečně moc lidí nebo jeden druhého. K&nbsp;tomu je&nbsp;zapotřebí přesný plán Rudého náměstí i&nbsp;s&nbsp;okolím a&nbsp;také mauzolea zvenku i&nbsp;zevnitř, rozmístění stráží a&nbsp;umístění květinové výzdoby, způsob pohybu návštěvníků před vstupem, při vstupu a&nbsp;podél sarkofágu, jejich četnost&nbsp;– aspoň orientačně&nbsp;– a&nbsp;odkdy dokdy mají otevřeno. Důležité je&nbsp;také znát přesné umístění Kremelské zdi a&nbsp;materiál, z&nbsp;něhož je&nbsp;zbudována, aby věděli, jak po&nbsp;ní&nbsp;Sovětský svaz rozmáznout a&nbsp;kdo z&nbsp;jejich řad bude tím rozmazavatelem. Vždyť ten bude v&nbsp;učebnicích dějepisu uváděn na&nbsp;prvním místě: Ten, kdo rozmázl Sovětský svaz! Určitě se&nbsp;vyskytne poblíž nějaký příznivec Sovětského svazu a&nbsp;bude jim v&nbsp;tom chtít zabránit. Jak zabránit tomu, aby nezabránil? Co&nbsp;s&nbsp;ním? Likvidace na&nbsp;místě! Určitě jich tam bude několik, vždyť Sovětský svaz trval bezmála celé století. To&nbsp;by&nbsp;bylo, aby neměl přívrženců počet nemalý!</span></p>
        <p class="chunk" data-nb-ref-number="10" data-nb-words="138" data-nb-chars="901"><span class="idea" data-nb-ref-number="10" id="idea10" data-nb-words="138" data-nb-chars="901">Nejlepší by&nbsp;byl model Rudého náměstí v&nbsp;životní velikosti a&nbsp;několik figurantů v&nbsp;rolích strážných, návštěvníků mauzolea, příznivců Sovětského svazu a&nbsp;náhodných chodců, s&nbsp;nimiž by&nbsp;se&nbsp;finální akce secvičila nanečisto. Jenže něco takového by&nbsp;se&nbsp;v&nbsp;městě Petušky, kde rozbili provizorní hlavní stan na&nbsp;málo používaném Stadionu Jurije Gagarina, který si&nbsp;pronajali na&nbsp;tři týdny a&nbsp;zaplatili pěknou sumu dopředu, sotva utajilo. A&nbsp;oni přece operují v&nbsp;utajení. Ještě nic nepodnikli a&nbsp;už svými zlatými vozidly vzbudili nepříjemnou pozornost. Naštěstí místní podnikatel Bogomilov, který zbohatl na&nbsp;borové vodě a&nbsp;jiných komoditách, majitel a&nbsp;pronajímatel Stadionu Jurije Gagarina, si&nbsp;podle jejich příkladu také opatřil zlatý gazík se&nbsp;zlatou polní kuchyní, projížděl se&nbsp;po&nbsp;korze s&nbsp;hlavou vztyčenou a&nbsp;pozornost začal strhávat na&nbsp;sebe. Dokonce i&nbsp;do Moskvy ten pošetilec zajel ve&nbsp;zlatém gazíku se&nbsp;zlatou kuchyní v&nbsp;závěsu.</span></p>
        <p class="chunk" data-nb-ref-number="11" data-nb-words="83" data-nb-chars="537"><span class="idea" data-nb-ref-number="11" id="idea11" data-nb-words="83" data-nb-chars="537">Nebyla by&nbsp;špatná aspoň vizuální simulace na&nbsp;computeru v&nbsp;internetové kavárně. Jenže ani pro virtuální zobrazení operačního prostoru neměli dostatek podkladů. Vlastně žádné podklady neměli. Proto kapitán Kotulán rozhodl, že&nbsp;do&nbsp;Moskvy vyšle zvěda. Nejraději by&nbsp;byl tím zvědem sám, jenže velitelé se&nbsp;nikdy na&nbsp;výzvědy nevysílají. Velitelé v&nbsp;hlavním stanu plánují bitvy, a&nbsp;ti statečnější se&nbsp;bitev dokonce účastní a&nbsp;velí v&nbsp;poli válečném, v&nbsp;bitevní vřavě, ale tak, aby nepadli nebo nepadli do&nbsp;nepřátelských rukou, protože pak by&nbsp;neměl kdo velet.</span></p>
        <p class="chunk" data-nb-ref-number="12" data-nb-words="178" data-nb-chars="1105"><span class="idea" data-nb-ref-number="12" id="idea12" data-nb-words="178" data-nb-chars="1105">Kdyby poslal na&nbsp;výzvědy Longina Pecku, mohli by&nbsp;o&nbsp;něj přijít a&nbsp;to by&nbsp;byla rána, protože Pecka je&nbsp;vojín specialista nenahraditelný; vždyť dokázal vymyslet a&nbsp;zhotovit Peckovu jámu, jebací stroj, opravit na&nbsp;maděru rozkousaný Pytlíčkův fotoaparát Fujifilm a&nbsp;další nepostradatelné speciality. Pecku nelze obětovat. Oldřich Navrátil je&nbsp;k&nbsp;ničemu, voják na&nbsp;baterky, ztráta pacifisty by&nbsp;nebyla tak bolestivá, i&nbsp;když je&nbsp;to&nbsp;dobrý brach a&nbsp;byla by&nbsp;ho&nbsp;škoda, lze jej však oželet nejsnadněji. Jenže s&nbsp;jakými podklady by&nbsp;se&nbsp;ten babral vrátil, kdyby se&nbsp;mu&nbsp;nic zlého nepřihodilo? Jak by&nbsp;se&nbsp;vyzvědačského úkolu zhostil? Místo Rudého náměstí a&nbsp;Mauzolea V.&nbsp;I. Lenina hledal by&nbsp;ten zasněný milovník hlavní poštu, aby mohl odeslat kdovíkolik dopisů té&nbsp;své milce učitelce Dušičkové. I&nbsp;kdyby nakrásně to&nbsp;Rudé náměstí našel, kdoví jaké údaje by&nbsp;tam posbíral: kolik je&nbsp;tam holubů, kde přistál se&nbsp;svojí cessničkou Mathias Rust v&nbsp;červnu 1987, ve&nbsp;kterých místech bývalo popraviště a&nbsp;že příští přehlídka cárské gardy se&nbsp;bude konat v&nbsp;neděli odpoledne. Takové informace jsou sice zajímavé, ale k&nbsp;ničemu, vojíne Navrátile! Dejte si&nbsp;odchod!</span></p>
        <p class="chunk" data-nb-ref-number="13" data-nb-words="27" data-nb-chars="228"><span class="idea" data-nb-ref-number="13" id="idea13" data-nb-words="27" data-nb-chars="228">Veliteli nezbylo než závažným vyzvědačským úkolem pověřit jedinou profesionální vojenskou osobu, kterou měl k&nbsp;dispozici, i&nbsp;když k&nbsp;vyzvědačství nevycvičenou, přesto však nejvhodnější&nbsp;– praporčici Melodii Podpolanskou-Křoupalovou.</span></p>
        <p class="chunk" data-nb-ref-number="14" data-nb-words="148" data-nb-chars="1011"><span class="idea" data-nb-ref-number="14" id="idea14" data-nb-words="148" data-nb-chars="1011">O&nbsp;cáru Puťkinovi, záměrném demokratu a&nbsp;osvíceném despoto­vi, jsme se&nbsp;tu&nbsp;zmínili jen okrajově, protože nijak nezasahoval do&nbsp;našeho válečného příběhu. Od&nbsp;Sovětského svazu se&nbsp;oficiálně distan­cuje, tvrdí, že&nbsp;s&nbsp;ním nemá nic společného, ba&nbsp;naopak, za&nbsp;dob Sovětského svazu žádným cárem nebyl a&nbsp;nemohl být, protože to&nbsp;bylo zakázané. V&nbsp;Sovětském svaze nikdo cárem být nesměl. Cár Puťkin se&nbsp;klene nad naším příběhem jako panovník velikán, jejž nezajímá pachtění jeho jednotlivých poddaných nebo i&nbsp;jinostranných nezvaných návštěvníků rozlehlé, překrásné země, samotným bohem mu&nbsp;svěřené k&nbsp;moudrému spravování poté, co&nbsp;se&nbsp;Sovětský svaz v&nbsp;Alma-Atě zrušil a&nbsp;ostatní zájemci o&nbsp;zodpovědný cárský úřad ostrouhali kolečka, odpadli nebo upadli, zapadli, padli. Posláním cára Puťkina je&nbsp;správa celé té&nbsp;obrovité země i&nbsp;zemí ostatních, cár se&nbsp;musí zabývat záležitostmi velkými, těmi největšími, celosvětovými, planetárními a&nbsp;vesmírnými. Vždyť je&nbsp;hlavou největší, nejskvělejší a&nbsp;nejvznešenější říše, která tu&nbsp;po&nbsp;Sovětském svazu zbyla.</span></p>
        <p class="chunk" data-nb-ref-number="15" data-nb-words="73" data-nb-chars="451"><span class="idea" data-nb-ref-number="15" id="idea15" data-nb-words="73" data-nb-chars="451">I&nbsp;přesto však se&nbsp;dobrý panovník o&nbsp;dění v&nbsp;zemi, o&nbsp;životy svých poddaných starat musí. Nejen osud říše, planety a&nbsp;vesmíru spočívá v&nbsp;jeho mocných a&nbsp;odpovědných rukou a&nbsp;tíha odpovědnosti leží na&nbsp;jeho panovnických bedrech, také osudy a&nbsp;počínání Mišky, Grišky, Šišky, Máši, Dáši i&nbsp;Nataši jsou v&nbsp;cárově kompetenci. Dokonce i&nbsp;jinostranci, kteří cárovu říši navštíví, hosté vítaní, zajímají cára velice. Bolelo by&nbsp;jej, kdyby se&nbsp;jim něco nepříjemného přihodilo.</span></p>
        <p class="chunk" data-nb-ref-number="16" data-nb-words="236" data-nb-chars="1369"><span class="idea" data-nb-ref-number="16" id="idea16" data-nb-words="236" data-nb-chars="1369">Cár je&nbsp;samozřejmě o&nbsp;osudu země i&nbsp;národa dostatečně informován. Každé ráno má&nbsp;v&nbsp;Kremlu na&nbsp;stole spolu s&nbsp;šálkem čokolády a&nbsp;talířem volských oček ze&nbsp;slavičích vajec na&nbsp;slanině rozměrný štos papírů s&nbsp;hlášeními o&nbsp;denním dění od&nbsp;Tajné cárské informační služby zvané TACIS. Cárský tajemník Kvakin mu&nbsp;z&nbsp;nich předčítá to&nbsp;nejdůležitější a&nbsp;cárův dvorní šašek Medvídek Dimka Suchá Sklínka to&nbsp;trefně komentuje, aby cára při tak závažné a&nbsp;odpovědné práci trochu rozptýlil. Ale on&nbsp;to&nbsp;není žádný medvěd ani medvídek, je&nbsp;to&nbsp;člověk jako každý jiný, jen se&nbsp;klátí jako medvěd a&nbsp;je porostlý srstí jako medvěd po&nbsp;celém těle, na&nbsp;čele i&nbsp;na čumáku. Doprovází cára Puťkina na&nbsp;každém kroku a&nbsp;má&nbsp;– ostatně jako většina dvorních šašků&nbsp;– povoleno říkat panovníkovi pravdu. Povoleno to&nbsp;sice má, ale pravdu mu&nbsp;nikdy neříká, není blázen. I&nbsp;tak slízne občas nějaký ten přátelský kopanec do&nbsp;zadku nebo do&nbsp;varlat, ale to&nbsp;už&nbsp;patří k&nbsp;řemeslu. V&nbsp;Kremlu je&nbsp;na&nbsp;tom Medvídek Dimka Suchá Sklínka líp, než na&nbsp;tom byl ve&nbsp;Všesvazovém státním cirku Semjona Michajloviče Buďonného, odkud ho&nbsp;cár Puťkin povolal ke&nbsp;dvoru poté, co&nbsp;byl cirkus přejmenován na&nbsp;Všeruský cirk Semjona Michajloviče Buďonného. V&nbsp;Kremlu je&nbsp;víc vodky než v&nbsp;cirkuse a&nbsp;cár Puťkin ho&nbsp;má&nbsp;rád na&nbsp;rozdíl od&nbsp;Semjona Michajloviče Buďonného, který ho&nbsp;rád neměl, protože už&nbsp;zemřel. Ale kdo z&nbsp;živých by&nbsp;neměl rád Medvídka Dimku Suchou Sklínku, veselou kopu!</span></p>
        <p class="chunk" data-nb-ref-number="17" data-nb-words="60" data-nb-chars="382"><span class="idea" data-nb-ref-number="17" id="idea17" data-nb-words="60" data-nb-chars="382">Cárův tajemník Kvakin je&nbsp;úřednický pedant a&nbsp;suchar, sucharem setrvává, i&nbsp;když je&nbsp;namol opilý. Neusměje se, ani když Dimka vybzdí melodii Volga Volga mať rodnája. Všichni v&nbsp;Kremlu se&nbsp;válejí smíchy po&nbsp;zemi, jenom Kvakin s&nbsp;vážnou tváří bedlivě sleduje, jestli nějakou notu nepopletl a&nbsp;zda dodržel autorem předepsané tempo. Ale i&nbsp;takovíto Kvakinové jsou pro řízení říše nepostradatelní.</span></p>
        <p class="chunk" data-nb-ref-number="18" data-nb-words="193" data-nb-chars="1204"><span class="idea" data-nb-ref-number="18" id="idea18" data-nb-words="193" data-nb-chars="1204">Ačkoli se&nbsp;cáru dostává od&nbsp;TACIS informací dostatek, není nad to, sám se&nbsp;přesvědčit a&nbsp;udělat si&nbsp;obrázek na&nbsp;základě vlastní zkuše­nosti. Vždyť agenti TACIS se&nbsp;vyjadřují jazykem sice přesným a&nbsp;docela srozumitelným, ale strohým a&nbsp;příšerně nebarevným, bez poezie a&nbsp;krásy slova vybraného. Strohý úřední referát postrádá duši, širokou ruskou duši dušičku. Co&nbsp;je&nbsp;to&nbsp;za&nbsp;život, když mu&nbsp;duše chybí! Cár Puťkin doprovázený dvorním šaškem Medvídkem Dimkou Suchou Sklínkou v&nbsp;převleku za&nbsp;prostého pokladního ze&nbsp;supermarketu SUMA se&nbsp;po&nbsp;vzoru krále Václava a&nbsp;jeho šaška Žita nejméně třikrát týdně noří do&nbsp;nočního života Moskvy, aby poznal, jak žije prostý lid. Jenže do&nbsp;vybraných podniků ho&nbsp;odmítali pouštět v&nbsp;obavě, že&nbsp;pouhý pokladní supermarketu SUMA nebude mít na&nbsp;útratu, ani na&nbsp;docela malinkou vodečku, a&nbsp;tak se&nbsp;musel převléci za&nbsp;prostého oligarchu Kokosovského, třikrát si&nbsp;omotat kolem krku zlatý řetěz, do&nbsp;kapsy strčit mobil osázený brilianty a&nbsp;neustále ho&nbsp;nechat vyzvánět, aby ho&nbsp;mohl neustále vytahovat, přijet v&nbsp;červeném Lamborghini Aventadoru J&nbsp;a&nbsp;o&nbsp;Medvídku Dimkovi Suché Sklínce tvrdit, že&nbsp;to&nbsp;není žádný šašek ani medvěd, ale jeho ochranka. Pak se&nbsp;teprve mohl ponořit do&nbsp;lidu, který ho&nbsp;zajímal ze&nbsp;všeho nejvíc.</span></p>
        <p class="chunk" data-nb-ref-number="19" data-nb-words="129" data-nb-chars="767"><span class="idea" data-nb-ref-number="19" id="idea19" data-nb-words="129" data-nb-chars="767">Po&nbsp;nějakém čase pravidelného noření a&nbsp;putování noční Moskvou cár Puťkin zjistil, že&nbsp;lid žije také jinde než v&nbsp;<em>in</em> podnicích, a&nbsp;začal převleky měnit, aby se&nbsp;mohl nořit ještě hlouběji. Neváhal navléct na&nbsp;sebe uválený oděv bezdomovce a&nbsp;loknout si&nbsp;s&nbsp;těmi brachy pod mostem Stěnky Razina denaturovaného lihu, ale jenom trošku, zbytek vyžahl Medvídek Dimka Suchá Sklínka, jeho nevlastní bratr, a&nbsp;za odměnu zabzděl bezdomovcům pod mostem u&nbsp;řeky Moskvy Večery pod Moskvou. Smáli se, až&nbsp;se&nbsp;za&nbsp;břicha popadali, a&nbsp;někteří dokonce popadali do&nbsp;řeky a&nbsp;ještě se&nbsp;smáli, když se&nbsp;zvolna potápěli, až&nbsp;se&nbsp;docela potopili a&nbsp;utopili. Aspoň se&nbsp;nemuseli starat, kde budou této noci nocovat.&nbsp;– Nežijí si&nbsp;špatně, zaradoval se&nbsp;cár Puťkin,&nbsp;– když jsou tak veselí, ti&nbsp;moji hodní, milovaní poddaní…</span></p>
        <p class="chunk" data-nb-ref-number="20" data-nb-words="14" data-nb-chars="97"><span class="idea" data-nb-ref-number="20" id="idea20" data-nb-words="14" data-nb-chars="97">Tolik o&nbsp;cáru Puťkinovi, abychom si&nbsp;náš válečný příběh snadněji zařadili do&nbsp;historického kontextu.</span></p>
        <p class="chunk" data-nb-ref-number="21" data-nb-words="104" data-nb-chars="706"><span class="idea" data-nb-ref-number="21" id="idea21" data-nb-words="104" data-nb-chars="706">Majitel Stadionu Jurije Gagarina v&nbsp;Petuškách Bogomilov se&nbsp;uvolil, že&nbsp;Melodii Podpolanskou do&nbsp;Moskvy na&nbsp;výzvědy zaveze svým zlatým gazíkem se&nbsp;zlatou polní kuchyní, aby nenápadně vklouzla do&nbsp;města a&nbsp;zhostila se&nbsp;svého citlivého úkolu. Kotulán se&nbsp;zaradoval, že&nbsp;diva špion­ka nemusí jezdit vlakem, neboť železniční trať Moskva–Petušky, Petušky–Moskva má&nbsp;velice špatnou pověst. Jezdí tudy příliš mnoho opilců, kteří do&nbsp;sebe lijí nehorázné alkoholické koktejly, a&nbsp;ti by&nbsp;se&nbsp;mohli pokusit své patoky nalít také do&nbsp;atraktivní zrzky ve&nbsp;večerních šatech pošitých flitry, ve&nbsp;zlatých střevíčkách s&nbsp;neuvěřitelně vysokými podpatky, nebo by&nbsp;ji&nbsp;mohli pozvracet. V&nbsp;gazíku kapitalisty Bogomilova jí&nbsp;snad něco takového nehrozí.</span></p>
        <p class="chunk" data-nb-ref-number="22" data-nb-words="65" data-nb-chars="451"><span class="idea" data-nb-ref-number="22" id="idea22" data-nb-words="65" data-nb-chars="451">Kdyby ten poctivý chlap a&nbsp;prostý, nekomplikovaný voják jenom tušil, co&nbsp;na&nbsp;chudinku praporčici ve&nbsp;zkaženém velkoměstě číhá! Kdyby si&nbsp;jen dokázal představit, kam až&nbsp;může přivést zdánlivě solidního podnikatele chamtivost! Nikdy by&nbsp;krásnou Melodii do&nbsp;rukou Bogomilových nesvěřil. Ale copak mohl tušit, že&nbsp;člověk s&nbsp;bohumilým, nevinným jménem je&nbsp;schopen takové podlosti? V&nbsp;dobré víře dopustil se&nbsp;kapitán Kotulán fatálního omylu s&nbsp;nepředvídatelnými důsledky.</span></p>
        <p class="chunk" data-nb-ref-number="23" data-nb-words="99" data-nb-chars="650"><span class="idea" data-nb-ref-number="23" id="idea23" data-nb-words="99" data-nb-chars="650">Ani se&nbsp;s&nbsp;nimi pořádně nerozloučila a&nbsp;nasedla do&nbsp;zlatého vozidla se&nbsp;zlatou polní kuchyní v&nbsp;závěsu. Posadila se&nbsp;vedle řidiče, samotného Bogomilova, galantního a&nbsp;zdvořilého muže v&nbsp;dobře padnoucím obleku, s&nbsp;ručně malovanou kravatou, na&nbsp;níž je&nbsp;zobrazen západ slunce nad Bajkalským jezerem. Jen co&nbsp;vyjeli, nabídl jí&nbsp;z&nbsp;platinové tabatěrky dlouhou štíhlou cigaretu se&nbsp;zlatým náustkem a&nbsp;připálil jí&nbsp;zlatým ronsonem s&nbsp;růžovou perlou. Po&nbsp;několika tazích ucítila Melodie sladkou malátnost, zvolna se&nbsp;jí&nbsp;rozlévala ve&nbsp;všech čtyřech končetinách. Když vyjeli z&nbsp;Petušek na&nbsp;moskevskou výpadovku, ozvalo se&nbsp;zezadu, z&nbsp;temných útrob vozidla krytých zlatou plachtou: „Už?“</span></p>
        <p class="chunk" data-nb-ref-number="24" data-nb-words="27" data-nb-chars="169"><span class="idea" data-nb-ref-number="24" id="idea24" data-nb-words="27" data-nb-chars="169">„Už!“ řekl Bogomilov rozhodně a&nbsp;najednou to&nbsp;nebyl galantní a&nbsp;zdvořilý muž, nýbrž padouch v&nbsp;dobře padnoucím obleku, s&nbsp;ručně malovanou kravatou. „Už je&nbsp;zralá jako hruška.“</span></p>
        <p class="chunk" data-nb-ref-number="25" data-nb-words="43" data-nb-chars="270"><span class="idea" data-nb-ref-number="25" id="idea25" data-nb-words="43" data-nb-chars="270">Opravdu, Melodie byla zralá jako hruška, cigareta jí&nbsp;svázala údy a&nbsp;zamotala hlavu, mysl vypověděla službu, zdravý rozum z&nbsp;ní vyšuměl. Čtyři ruce Bogomilových goril se&nbsp;jí&nbsp;chopily a&nbsp;nacpaly ji&nbsp;do&nbsp;připraveného jutového pytle, jakoby na&nbsp;míru ušitého, a&nbsp;pevně ji&nbsp;zašněrovaly.</span></p>
        <p class="chunk" data-nb-ref-number="26" data-nb-words="29" data-nb-chars="171"><span class="idea" data-nb-ref-number="26" id="idea26" data-nb-words="29" data-nb-chars="171">„A&nbsp;je to,“ oznámily gorily spokojeně. Bály se, že&nbsp;je&nbsp;Melodie pokouše, a&nbsp;teď byly rády, že&nbsp;se&nbsp;celý manévr obešel bez pokousání. Bogomilovy gorily totiž nemají kousání rády.</span></p>
        <p class="chunk" data-nb-ref-number="27" data-nb-words="22" data-nb-chars="123"><span class="idea" data-nb-ref-number="27" id="idea27" data-nb-words="22" data-nb-chars="123">Byla to&nbsp;poslední slova, která omámená Melodie v&nbsp;pytli zaslechla jakoby z&nbsp;velké dálky, než se&nbsp;propadla do&nbsp;nevědomí. A&nbsp;je to!</span></p>
        <p class="chunk" data-nb-ref-number="28" data-nb-words="151" data-nb-chars="960"><span class="idea" data-nb-ref-number="28" id="idea28" data-nb-words="151" data-nb-chars="960">A&nbsp;bylo to. Melodie se&nbsp;probrala z&nbsp;nevědomí a&nbsp;zjistila, že&nbsp;vězí v&nbsp;zavázaném jutovém pytli, ale že&nbsp;není ve&nbsp;zlatém gazíku podnikatele Bogomilova, že&nbsp;už&nbsp;je&nbsp;někde jinde. Nesmrděl tu&nbsp;benzin ani voňavý stromeček, jaký si&nbsp;někteří pošetilci věší do&nbsp;automobilu ve&nbsp;snaze smradu uniknout. Bylo tu&nbsp;cítit výrazný parfém Duchy Moskvy, jaký v&nbsp;sedmdesátých letech na&nbsp;sebe lily manželky sovětských důstojníků v&nbsp;Olomouci, Bruntále i&nbsp;ve Frenštátě pod Radhoštěm, kouř z&nbsp;kubánských doutníků Habana a&nbsp;lepkavý pot dámského těla. Mozek začal Melodii pracovat naplno. Dál předstírala mdlobu a&nbsp;horečně uvažovala, co&nbsp;podniknout, jak se&nbsp;ze&nbsp;zapeklité situace vymanit. Zavázaná v&nbsp;pytli se&nbsp;však nemohla zorientovat. Kromě toho byla tak zesláblá, že&nbsp;se&nbsp;nedokázala v&nbsp;pytli ani převrátit do&nbsp;polohy vhodné pro úskok. Muselo to&nbsp;být příšerné svinstvo, čím ji&nbsp;Bogomilova cigareta otrávila. A&nbsp;co čert nechtěl, směsice pachů pronikajících z&nbsp;místnosti do&nbsp;útrob pytle dohnala Melodii k&nbsp;záchvatu kýchavky.</span></p>
        <p class="chunk" data-nb-ref-number="29" data-nb-words="69" data-nb-chars="485"><span class="idea" data-nb-ref-number="29" id="idea29" data-nb-words="69" data-nb-chars="485">„Děvenka už&nbsp;se&nbsp;vyhajala?“ uslyšela přívětivý dívčí hlásek, hlásek matoucí. Kostnaté ruce chamtivé babizny rozpáraly jutový pytel loveckým tesákem od&nbsp;paty k&nbsp;hlavě. Nad zajatou podpraporčicí se&nbsp;skláněl tlustě nalíčený a&nbsp;silně vonící liščí obličej Felicie Bolivie s&nbsp;doutníkem v&nbsp;papuli. Byla to&nbsp;majitelka proslulého klubu Pod Poklopem a&nbsp;dalších atraktivních moskevských realit. Hlásek měla jako panímámin vlásek, hlásek klamavý, byla to&nbsp;ženská jako břitva, nelítostná obchodnice s&nbsp;čímkoli.</span></p>
        <p class="chunk" data-nb-ref-number="30" data-nb-words="36" data-nb-chars="202"><span class="idea" data-nb-ref-number="30" id="idea30" data-nb-words="36" data-nb-chars="202">„Kde to&nbsp;jsem?“ zeptala se&nbsp;Melodie, protože ji&nbsp;to&nbsp;zajímalo ze&nbsp;všeho nejvíc. Vždyť měla před sebou bojový úkol a&nbsp;byla odhodlána splnit ho&nbsp;stůj co&nbsp;stůj, vždyť na&nbsp;tom závisel úspěch tažení na&nbsp;Sovětský svaz.</span></p>
        <p class="chunk" data-nb-ref-number="31" data-nb-words="9" data-nb-chars="60"><span class="idea" data-nb-ref-number="31" id="idea31" data-nb-words="9" data-nb-chars="60">„Pod Poklopem, děvenko, Pod Poklopem, ve&nbsp;svém novém domově.“</span></p>
        <p class="chunk" data-nb-ref-number="32" data-nb-words="17" data-nb-chars="97"><span class="idea" data-nb-ref-number="32" id="idea32" data-nb-words="17" data-nb-chars="97">„Co je&nbsp;to&nbsp;za&nbsp;pitomost? Můj nový dočasný domov je&nbsp;přece v&nbsp;Petuš­kách na&nbsp;Stadionu Jurije Gagarina.“</span></p>
        <p class="chunk" data-nb-ref-number="33" data-nb-words="28" data-nb-chars="163"><span class="idea" data-nb-ref-number="33" id="idea33" data-nb-words="28" data-nb-chars="163">„Ó,&nbsp;jak se&nbsp;mýlíš, krasavice! Tady jsi a&nbsp;tady zůstaneš. Pod Poklopem. Nabyla jsem tě&nbsp;férovým obchodem, zaplatila za&nbsp;tebe pět zlatých cárských rublů a&nbsp;to není málo.“</span></p>
        <p class="chunk" data-nb-ref-number="34" data-nb-words="8" data-nb-chars="50"><span class="idea" data-nb-ref-number="34" id="idea34" data-nb-words="8" data-nb-chars="50">„Copak lidi jsou komodita, se&nbsp;kterou se&nbsp;kšeftuje?“</span></p>
        <p class="chunk" data-nb-ref-number="35" data-nb-words="37" data-nb-chars="219"><span class="idea" data-nb-ref-number="35" id="idea35" data-nb-words="37" data-nb-chars="219">„Legálně se&nbsp;to&nbsp;samozřejmě nesmí, zakazuje to&nbsp;zákon, ale kde není žalobce, není soudce. A&nbsp;tady jsme v&nbsp;podzemí, tady platí jiné zákony než nad zemí,“ zašklebila se&nbsp;Felicie Bolivie a&nbsp;vyfoukla těžký kubánský kouř ke&nbsp;stropu.</span></p>
        <p class="chunk" data-nb-ref-number="36" data-nb-words="13" data-nb-chars="66"><span class="idea" data-nb-ref-number="36" id="idea36" data-nb-words="13" data-nb-chars="66">„A&nbsp;co tady budu asi tak celý den dělat, babo?“ zeptala se&nbsp;Melodie.</span></p>
        <p class="chunk" data-nb-ref-number="37" data-nb-words="34" data-nb-chars="220"><span class="idea" data-nb-ref-number="37" id="idea37" data-nb-words="34" data-nb-chars="220">„Neříkej mi&nbsp;babo, nebo nějakou schytáš. Že&nbsp;by&nbsp;tě&nbsp;ani maminka nepoznala, kdyby tě&nbsp;uviděla. Budeš sexuální otrokyní, bílým masem, co&nbsp;jiného bys asi tak mohla dělat Pod poklopem!“ zavrněla sexuální otrokářka něžným hláskem.</span></p>
        <p class="chunk" data-nb-ref-number="38" data-nb-words="92" data-nb-chars="569"><span class="idea" data-nb-ref-number="38" id="idea38" data-nb-words="92" data-nb-chars="569">„Já se&nbsp;tuze ráda oddávám neřestem, ne&nbsp;že&nbsp;ne,“ řekla Melodie spokojeně. „Ale aby někdo mě, praporčici Kotulánovy hrdinné armády, nutil do&nbsp;rozkoší násilím, to&nbsp;teda prr!“ dodala odhodlaně. Už&nbsp;se&nbsp;cítila mnohem lépe než před chvílí v&nbsp;pytli. Už&nbsp;se&nbsp;stačila porozhlédnout po&nbsp;útulné místnosti s&nbsp;rozlehlou postelí a&nbsp;koupelnou oddělenou jen průsvitnou fólií. Ještě tu&nbsp;byl pseudorokokový toaletní stolek se&nbsp;zrcadlem a&nbsp;v&nbsp;rohu docela obyčejná almara. Za&nbsp;tou fólií bude jistě i&nbsp;splachovací záchod, kdyby zákazník přišel s&nbsp;průjmem, aby s&nbsp;tím nemusel lítat nahý po&nbsp;podniku Pod Poklopem.</span></p>
        <p class="chunk" data-nb-ref-number="39" data-nb-words="33" data-nb-chars="199"><span class="idea" data-nb-ref-number="39" id="idea39" data-nb-words="33" data-nb-chars="199">„To mě&nbsp;ale mrzí. Když už&nbsp;jednou investuješ pět zlatých cárských rublů, pak očekáváš, že&nbsp;se&nbsp;ti&nbsp;investice vrátí a&nbsp;začne vydělávat. To&nbsp;jsou jednoduché počty, tomu rozumí dokonce i&nbsp;opožděný Feďa Buchar.“</span></p>
        <p class="chunk" data-nb-ref-number="40" data-nb-words="27" data-nb-chars="198"><span class="idea" data-nb-ref-number="40" id="idea40" data-nb-words="27" data-nb-chars="198">„Myslím, že&nbsp;to&nbsp;nebyla dobrá investice, babo odporná, zmalovaná, liško podšitá, kuplířko smradlavá!“ syčela Melodie v&nbsp;potlačované, ale ne&nbsp;zcela potlačené dožranosti. „Každý obchod se&nbsp;povést ne­musí…“</span></p>
        <p class="chunk" data-nb-ref-number="41" data-nb-words="166" data-nb-chars="1032"><span class="idea" data-nb-ref-number="41" id="idea41" data-nb-words="166" data-nb-chars="1032">„Však on&nbsp;ti&nbsp;to&nbsp;Feďa Buchar vysvětlí,“ zasmála se&nbsp;vítězoslavně Fe­licie Bolivie a&nbsp;vyšla ze&nbsp;dveří. Otočila za&nbsp;sebou klíčem nadvakrát a&nbsp;zavolala Feďu Buchara, který seděl v&nbsp;baru u&nbsp;baru a&nbsp;pil meltu s&nbsp;třemi kostkami cukru, ale bez mléka, protože byl abstinent a&nbsp;zatím neměl nic jiného na&nbsp;práci. Byl to&nbsp;muž ramenatý, silný a&nbsp;neurvalý, vůbec mu&nbsp;nedělalo problém zkopat stařenku s&nbsp;květinami a&nbsp;rozšlapat jí&nbsp;košíček, polámat obě ruce opilému drožkáři nebo popadnout toulavého psa za&nbsp;zadní nohy a&nbsp;roztrhnout ho&nbsp;vejpůl. Kromě toho měl nadměrný a&nbsp;neustále ztopořený pyj a&nbsp;nutkání neustále ho&nbsp;někam strkat. Feďa Buchar byl loajální zaměstnanec, ideální pro krocení sexuálních otrokyň, které dostaly roupy. Felicie Bolivie mu&nbsp;svěřila klíč od&nbsp;sedmadvacítky, kde spočívala Melodie Podpolanská, a&nbsp;nechala si&nbsp;namíchat Bloody Mary z&nbsp;vepřové krve místo rajské šťávy a&nbsp;s&nbsp;denaturákem místo vodky, speciálně podle Věňky Jerofejeva. A&nbsp;pět kapek Duchů Moskvy nahoru. Ta&nbsp;jinostranná potvora za&nbsp;pět zlatých ji&nbsp;notně namíchla. Však si&nbsp;to, děvenka, hezky vypije.</span></p>
        <p class="chunk" data-nb-ref-number="42" data-nb-words="112" data-nb-chars="703"><span class="idea" data-nb-ref-number="42" id="idea42" data-nb-words="112" data-nb-chars="703">Od&nbsp;poklidného popíjení uklidňovadla vyrušil šéfku podniku Pod Poklopem příšerný, srdceryvný, zoufalý jekot. Pobaveně se&nbsp;pousmála a&nbsp;pomyslela si: Na&nbsp;Feďu Buchara do&nbsp;smrti nezapomene. Na&nbsp;Feďu Buchara ještě žádná do&nbsp;smrti nezapomněla. Každá se&nbsp;kolem něj plíží po&nbsp;špičkách a&nbsp;uctivě ho&nbsp;zdraví: Buď zdráv, Feďo Buchare, Veliký Ptáku, Silný Jebáku. Ten by&nbsp;pojebal i&nbsp;starostu Postelina, kdyby mu&nbsp;Felicie Bolivie poručila. Na&nbsp;Feďu Buchara nikdo nemá. A&nbsp;ta bestie za&nbsp;pět rublů ji&nbsp;nazvala babou odpornou, zmalovanou, liškou podšitou, kuplířkou smradlavou… To&nbsp;tu&nbsp;ještě nebylo. Dobře jí&nbsp;tak!&nbsp;– Jenže příšerný jekot v&nbsp;čísle dvacet sedm nepocházel z&nbsp;ženského hrdla, byl to&nbsp;jekot z&nbsp;hrdla mužského, z&nbsp;hrdla Fedi Buchara.</span></p>
        <p class="chunk" data-nb-ref-number="43" data-nb-words="71" data-nb-chars="455"><span class="idea" data-nb-ref-number="43" id="idea43" data-nb-words="71" data-nb-chars="455">Dveře sedmadvacítky se&nbsp;rozletěly a&nbsp;z&nbsp;nich vyletěl Feďa Buchar jenom v&nbsp;košili s&nbsp;urvaným podolkem, ani podvlíkačky neměl, takže všichni přítomní Pod Poklopem, kmenoví zaměstnanci i&nbsp;smluvní uklízečky, to&nbsp;viděli. Oči lezly Feďu Bucharovi z&nbsp;důlků jako hlemýždi, bělmo zrudlo krví z&nbsp;popraskaných žilek a&nbsp;místo pyje měl mezi nohama červenou bobulku. Celý ten svůj aparát měl zaražený v&nbsp;útrobách, jen špička žaludu nesměle vykukovala ven a&nbsp;varlata chyběla docela.</span></p>
        <p class="chunk" data-nb-ref-number="44" data-nb-words="9" data-nb-chars="65"><span class="idea" data-nb-ref-number="44" id="idea44" data-nb-words="9" data-nb-chars="65">„Další!“ ozval se&nbsp;zpoza dveří jásavý hlas praporčice Podpolanské.</span></p>
        <p class="chunk" data-nb-ref-number="45" data-nb-words="65" data-nb-chars="459"><span class="idea" data-nb-ref-number="45" id="idea45" data-nb-words="65" data-nb-chars="459">Zděšený Feďa Buchar proběhl uličkou zděšených přítomných, proběhl kanalizací, hlavou vyrazil poklop a&nbsp;vyběhl ven, do&nbsp;poledního Arbatu plného občanů a&nbsp;návštěvníků hlavního města, proběhl kolem Bulata Okudžavy a&nbsp;nezastavilo ho&nbsp;volání vyděšené šéfky ani narychlo zimprovizovaná policejní uzávěra. Po&nbsp;dvou dnech nezvěstnosti se&nbsp;sám přihlásil na&nbsp;Všeruské všeobecné psychiatrické klinice, kde se&nbsp;mu&nbsp;dostalo odborné péče, ale do&nbsp;původního stavu už&nbsp;se&nbsp;nikdy nevrátil.</span></p>
        <p class="chunk" data-nb-ref-number="46" data-nb-words="47" data-nb-chars="313"><span class="idea" data-nb-ref-number="46" id="idea46" data-nb-words="47" data-nb-chars="313">Felicie Bolivie by&nbsp;nejraději zvedla poklop a&nbsp;explozivní Melodii Podpolanskou z&nbsp;Pod Poklopu vypakovala, jenže osoba lakotná nemůže jen tak zahodit investici. Odhodlala se&nbsp;s&nbsp;nelítostnou Melodií vyjednávat. Se&nbsp;dvěma sklenicemi běžné Bloody Mary&nbsp;– z&nbsp;rajčat a&nbsp;vodky, bez Duchů Moskvy&nbsp;– zaťukala na&nbsp;dveře sedmadvacítky.</span></p>
        <p class="chunk" data-nb-ref-number="47" data-nb-words="9" data-nb-chars="44"><span class="idea" data-nb-ref-number="47" id="idea47" data-nb-words="9" data-nb-chars="44">„Ach, to&nbsp;jsi ty, babo! Kde máš další borce?“</span></p>
        <p class="chunk" data-nb-ref-number="48" data-nb-words="78" data-nb-chars="497"><span class="idea" data-nb-ref-number="48" id="idea48" data-nb-words="78" data-nb-chars="497">„Tak dobře,“ řekla Felicie Bolivie smířlivě a&nbsp;nabídla jí&nbsp;doutník Habana. „Nebudeš sexuální otrokyní, ruku na&nbsp;to! Na&nbsp;to&nbsp;by&nbsp;tebe byla škoda. Ale pochop, že&nbsp;pět zlatých je&nbsp;pět zlatých, kdo mi&nbsp;je&nbsp;nahradí? Pochopila jsem, že&nbsp;bys mi&nbsp;dokázala zdevastovat všechny zákazníky, i&nbsp;ty nejfajnovější, ale přece nevyhodím pět zlatých cárských rublů oknem! Nechtěla bys, krasavice, třeba nalívat kořalku, míchat koktej­ly nebo umývat nádobí? Máme myčku, nic to&nbsp;není, jen to&nbsp;tam nastrkáš, spustíš, vypneš, hotovo.“</span></p>
        <p class="chunk" data-nb-ref-number="49" data-nb-words="75" data-nb-chars="463"><span class="idea" data-nb-ref-number="49" id="idea49" data-nb-words="75" data-nb-chars="463">„Není ti&nbsp;to&nbsp;trochu blbé, liško podšitá, takhle mluvit s&nbsp;praporčicí, která je&nbsp;ve&nbsp;válečném stavu se&nbsp;Sovětským svazem, s&nbsp;divou Ústředního vojenského souboru písní, tanců a&nbsp;lidových vyprávěnek Rudého praporu ze&nbsp;Sušice? Ty&nbsp;mě&nbsp;chceš učit, jak zacházet s&nbsp;myčkou nádobí? To&nbsp;už&nbsp;jsem dávno zapomněla, když tys ještě prodávala kvas a&nbsp;gazírovanou vodu za&nbsp;komunistů na&nbsp;Leninských horách studentům.&nbsp;– Ještě bys mi&nbsp;mohla nabídnout svlíkací taneček u&nbsp;tyče, ty&nbsp;jedna sůvo pálená.“</span></p>
        <p class="chunk" data-nb-ref-number="50" data-nb-words="26" data-nb-chars="178"><span class="idea" data-nb-ref-number="50" id="idea50" data-nb-words="26" data-nb-chars="178">„Beru zpět, nic jsem neřekla. Ale vždyť ty&nbsp;bys mohla zpívat jinostranné songy o&nbsp;lásce v&nbsp;popůlnočním programu v&nbsp;doprovodu slepého pianisty arménského původu Babraljana… Umělecky!“</span></p>
        <p class="chunk" data-nb-ref-number="51" data-nb-words="43" data-nb-chars="272"><span class="idea" data-nb-ref-number="51" id="idea51" data-nb-words="43" data-nb-chars="272">„To je&nbsp;jiná káva, paní vedoucí. Tak dobře, ukecalas mě,“ přikývla nakonec Melodie. Aspoň získá čas v&nbsp;důstojnějších podmínkách, aby se&nbsp;pak mohla porozhlédnout a&nbsp;z&nbsp;Pod Poklopu vyrazit za&nbsp;plněním vyzvědačského úkolu. V&nbsp;Petuškách na&nbsp;stadionu už&nbsp;na&nbsp;ni&nbsp;jistě ne­trpělivě čekají…</span></p>
        <p class="chunk" data-nb-ref-number="52" data-nb-words="27" data-nb-chars="150"><span class="idea" data-nb-ref-number="52" id="idea52" data-nb-words="27" data-nb-chars="150">Když člověk někam jde&nbsp;– kupříkladu kolem světa&nbsp;–, nemůže pořád jenom jít. Někdy si&nbsp;musí také odpočinout, i&nbsp;to se&nbsp;počítá, také odpočinek patří k&nbsp;cestě.</span></p>
        <p class="chunk" data-nb-ref-number="53" data-nb-words="212" data-nb-chars="1395"><span class="idea" data-nb-ref-number="53" id="idea53" data-nb-words="212" data-nb-chars="1395">Opřený o&nbsp;žbrlení uviděl jsem na&nbsp;hladině říčky plné všelijakého svinstva, PET láhví a&nbsp;plovoucích odpadků v&nbsp;místech, kde za&nbsp;otevřenými železnými vraty mezi betonovými stěnami ústí do&nbsp;řeky říčka Rokytka, spokojenou nutrii. Nutrii s&nbsp;jablkem. Nebyla to&nbsp;žádná ondatra jako kdysi dávno ani bobr, kde by&nbsp;se&nbsp;bobr vzal mezi betonovými stěnami a&nbsp;co by&nbsp;tu&nbsp;kácel, když už&nbsp;lidé všechno pokáceli. Kromě toho bobři mají velice placatý a&nbsp;velice šupinatý ocas. Byla to&nbsp;nutrie, dříve nehezky česky nazývaná <em>vepřomyš.</em> Taková škaredá obrozenecká složenina! Nutrie si&nbsp;jablko bedlivě prohlížela, bylo zelené a&nbsp;otlučené, padavka. Kousla do&nbsp;něj oranžovými zuby, sousto vyplivla a&nbsp;znechucena nechala odplavat. Sáhla po&nbsp;krabici od&nbsp;červeného vína, útěchy bezpřístřešníků, dorazila zbytek a&nbsp;počkala si, až&nbsp;k&nbsp;ní připluje docela solidní matrace Magniflex, zcela promáčená, což nutriím nevadí. Vyškrábala se&nbsp;na&nbsp;ni&nbsp;jako na&nbsp;vor, ulehla na&nbsp;záda, přední packy složila pod hlavou a&nbsp;oddávala se&nbsp;sluníčku obklopena pěti kačenami březňačkami doprovázenými dvěma dvořivými kačery březňáky. Proud zvolna unášel nutrii na&nbsp;matraci do&nbsp;bezstarostných končin pilných zahrádkářů, k&nbsp;zahálčivým rybářům, kteří si&nbsp;lovem odůvodňují svoji lenost, sami před sebou si&nbsp;ji&nbsp;omlouvají kvůli svědomí, do&nbsp;končin ustaraných pejskařů, pejsků poseroutků a&nbsp;skomírajícího rostlinstva. Tady je&nbsp;nutriím líp než doma v&nbsp;Chile nebo v&nbsp;Argentině, tady je&nbsp;nikdo neloví.</span></p>
        <p class="chunk" data-nb-ref-number="54" data-nb-words="41" data-nb-chars="261"><span class="idea" data-nb-ref-number="54" id="idea54" data-nb-words="41" data-nb-chars="261">To&nbsp;je, panečku, něco! Jít si&nbsp;jen tak bez cíle, flákat se&nbsp;zbůhdarma životem a&nbsp;nevytvářet žádné hodnoty: nedolovat uhlí, nevyrábět elektři­nu, nestavět domy a&nbsp;nesít obilí… Takovéto nicnedělání kamuflovat cestou kolem světa, jako by&nbsp;zrovna to&nbsp;bylo někomu k&nbsp;užitku…</span></p>
        <p class="chunk" data-nb-ref-number="55" data-nb-words="78" data-nb-chars="505"><span class="idea" data-nb-ref-number="55" id="idea55" data-nb-words="78" data-nb-chars="505">Sovětský svaz se&nbsp;tuze pěkně staral o&nbsp;veterány ze&nbsp;všech válek, které mu&nbsp;vyhráli. Většina účastníků v&nbsp;těch válkách padla nebo už&nbsp;zemřeli. Těm se&nbsp;dostalo důstojných společných hrobečků se&nbsp;jmény a&nbsp;hvězdičkami, s&nbsp;kovaným plůtkem kolem dokola. Ty, kteří nepadli, ověšel Sovětský svaz blýskavými medailemi na&nbsp;pestrobarevných stuhách a&nbsp;vybavil právem předbíhat ostatní občany ve&nbsp;frontě na&nbsp;chleba a&nbsp;zelí. Mohli si&nbsp;také koupit se&nbsp;slevou saka vyztužená drátěným pletivem, aby unesla váhu vyznamenání a&nbsp;nepotrhala se.</span></p>
        <p class="chunk" data-nb-ref-number="56" data-nb-words="131" data-nb-chars="836"><span class="idea" data-nb-ref-number="56" id="idea56" data-nb-words="131" data-nb-chars="836">Také cár Puťkin si&nbsp;veteránů váží a&nbsp;pokračuje v&nbsp;tradici. Dokonce kvůli nim nechal obnovit státní hymnu: zrušil cárskou a&nbsp;vrátil zpátky sovětskou, samozřejmě s&nbsp;jinými, nesovětskými slovy. Písňové texty stejně nikdo neposlouchá, a&nbsp;když veteráni uslyší první tóny opusu, při kterém dostávali zamlada vyznamenání, nebudou se&nbsp;ptát, co&nbsp;je&nbsp;to&nbsp;zač, ale hned se&nbsp;postaví do&nbsp;pozoru a&nbsp;zrak jim zjihne. Cár Puťkin se&nbsp;neomezuje pouze na&nbsp;hymnu, medaile a&nbsp;vyztužená saka, nechává pro veterány organizovat zajímavé a&nbsp;poučné vlasti­vědné zájezdy a&nbsp;tematické výlety, také setkávání s&nbsp;významnými osobnostmi, například se&nbsp;sebou, s&nbsp;cárem Puťkinem. A&nbsp;protože rád překvapuje a&nbsp;udivuje, rád se&nbsp;dívá na&nbsp;udivené a&nbsp;překvapené tváře veteránů, nemívají veteráni ani páru o&nbsp;tom, co&nbsp;bude vyvrcholením vlastivědného zájezdu, že&nbsp;se&nbsp;setkají se&nbsp;samotným cárem tváří v&nbsp;tvář.</span></p>
        <p class="chunk" data-nb-ref-number="57" data-nb-words="139" data-nb-chars="909"><span class="idea" data-nb-ref-number="57" id="idea57" data-nb-words="139" data-nb-chars="909">Tentokrát šlo o&nbsp;vyhlídkovou plavbu účastníků Velké vlastenecké války a&nbsp;vítězů nad Hitlerem atomovou ponorkou Kujbyšev z&nbsp;Magadanu Ochotským mořem kolem Kamčatky. Propluli Beringovou úžinou, obepluli Čukotku a&nbsp;plavili se&nbsp;pod hladinou podél severní části Ruska moři Severního ledového oceánu, Barentsovým mořem do&nbsp;moře Bílého a&nbsp;vynořili se&nbsp;v&nbsp;Archangelsku. Odtud to&nbsp;měli do&nbsp;Moskvy letadlem už&nbsp;jenom kousek. Mysleli si, že&nbsp;je&nbsp;čeká významný koncert Fjodora Ivanoviče Šaljapina k&nbsp;výročí vítězství nad fašismem ve&nbsp;Velkém divadle. Měli vesměs obavy, aby neusnuli. Po&nbsp;dlouhé plavbě ponorkou některé z&nbsp;nich postihla ponorková nemoc projevující se&nbsp;podrážděností a&nbsp;hrozilo, že&nbsp;si&nbsp;začnou navzájem otrhávat medaile z&nbsp;hrudí. Jiní se&nbsp;zase obávali, že&nbsp;s&nbsp;tou svojí zduřelou prostatou budou muset neustále běhat na&nbsp;záchod, klapat sedadly a&nbsp;rušit. Co&nbsp;když se&nbsp;mistr rozzlobí a&nbsp;uprostřed taktu s&nbsp;tím svým nekonečným zpíváním praští!</span></p>
        <p class="chunk" data-nb-ref-number="58" data-nb-words="63" data-nb-chars="434"><span class="idea" data-nb-ref-number="58" id="idea58" data-nb-words="63" data-nb-chars="434">Bylo to&nbsp;milé, opravdu velmi milé a&nbsp;neočekávané překvapení, když je&nbsp;Líza Protopopovovová, manažerka a&nbsp;zároveň animátorka zájezdu, provedla pěkně spořádaně v&nbsp;dvojstupu Arbatem, propletla je&nbsp;davy Moskvičů a&nbsp;jinostranných turistů kolem pomníku Bulata Okudžavy ke&nbsp;kanálovému poklopu již zvednutému. Po&nbsp;jednom za&nbsp;sebou podle velikosti, aby nedocházelo k&nbsp;hádkám, kdo poleze první a&nbsp;kdo hned za&nbsp;ním, sestoupali magadanští veteráni Pod Poklop.</span></p>
        <p class="chunk" data-nb-ref-number="59" data-nb-words="94" data-nb-chars="601"><span class="idea" data-nb-ref-number="59" id="idea59" data-nb-words="94" data-nb-chars="601">V&nbsp;dlouhých večerních šatech z&nbsp;temně rudého sametu pošitých blýskavými flitry až&nbsp;po&nbsp;zem, s&nbsp;dekoltáží napovídající slast všech slastí, s&nbsp;rudým vlasem a&nbsp;ještě rudějšími rety&nbsp;– jako by&nbsp;si&nbsp;před vystoupením lokla čerstvě nacezené krve podtatranských panen&nbsp;– připlula na&nbsp;jevišťátko baru Pod Poklopem Melodie Podpolanská. Veteráni z&nbsp;Magadanu usazení kolem kulatých stolků pozvedli hlavičky od&nbsp;sklenek s&nbsp;medovinou a&nbsp;ti, kteří dohlédli až&nbsp;na&nbsp;Melodii, s&nbsp;nezavřenými ústy na&nbsp;ni&nbsp;udiveně hleděli. Ti&nbsp;ostatní, hůře vidící, sáli dál svoji medovinu. Také ostatní publikum v&nbsp;sále i&nbsp;u&nbsp;barového pultu zbystřilo pozornost.</span></p>
        <p class="chunk" data-nb-ref-number="60" data-nb-words="50" data-nb-chars="324"><span class="idea" data-nb-ref-number="60" id="idea60" data-nb-words="50" data-nb-chars="324">Melodie pokynula slepému pianistovi arménského původu Bab­raljanovi, aby spustil své hbité prsty do&nbsp;kláves, jenže pianista nic nespustil, protože i&nbsp;když se&nbsp;na&nbsp;divu jakoby díval, divu neviděl. Není divu, uvědomila si&nbsp;Melodie a&nbsp;dospěla k&nbsp;rozhodnutí, že&nbsp;musí pokynout hlasitě, sykla tedy: „Užé!“ A&nbsp;Babraljan se&nbsp;opřel do&nbsp;kláves.</span></p>
        <p class="chunk" data-nb-ref-number="61" data-nb-words="18" data-nb-chars="110"><span class="idea" data-nb-ref-number="61" id="idea61" data-nb-words="18" data-nb-chars="110">„Milý mi&nbsp;medveďa malúčke dal, já&nbsp;sa&nbsp;s&nbsp;ním zhováram, keď smútok mám…,“ zapěla Melodie Podpolanská Pod Poklopem.</span></p>
        <p class="chunk" data-nb-ref-number="62" data-nb-words="151" data-nb-chars="985"><span class="idea" data-nb-ref-number="62" id="idea62" data-nb-words="151" data-nb-chars="985">Ve&nbsp;veteránech a&nbsp;ostatních hostech, dokonce také v&nbsp;cynické obchodnici s&nbsp;čímkoli a&nbsp;majitelce podniku Felicii Bolivii s&nbsp;liščím obličejem by&nbsp;se&nbsp;krve nedořezal; krve by&nbsp;se&nbsp;nedořezal ani v&nbsp;manažerce a&nbsp;animátorce Líze Protopopovovové, průvodkyni magadanských veteránů. Všichni zírali na&nbsp;Melodii Podpolanskou jako na&nbsp;zjevení. Ale vždyť ona byla zjevením! Její hlas se&nbsp;táhl jak temný med lesních včel, lepivý a&nbsp;svazující, ulpíval jim na&nbsp;duši a&nbsp;tam zůstal přilepený. Kdo jednou slyšel Melodii Podpolanskou zpívat, stal se&nbsp;jiným člověkem. Už&nbsp;to&nbsp;nebyl on, včerejší a&nbsp;pošetilý, ale kdosi lepší a&nbsp;vědoucí, zasvěcený a&nbsp;posvěcený. Neboť mu&nbsp;bylo dáno prožít zpěv Melodie Podpolanské.&nbsp;– Dozpívala, pianista Babraljan zahrál poslední akord a&nbsp;pozvedl ruce od&nbsp;kláves, jako když se&nbsp;racek vznese. Ozval se&nbsp;nadše­ný potlesk a&nbsp;radostné chřestění medailí veteránů probuzených do&nbsp;nového života. Líza Protopopovovová jim objednala vytouženou vodku, jenže veteráni si&nbsp;jí&nbsp;ani nevšimli a&nbsp;dožadovali se&nbsp;další Melodie.</span></p>
        <p class="chunk" data-nb-ref-number="63" data-nb-words="19" data-nb-chars="139"><span class="idea" data-nb-ref-number="63" id="idea63" data-nb-words="19" data-nb-chars="139">Nenechala se&nbsp;dlouho přemlouvat, vystoupila znovu na&nbsp;pódium a&nbsp;ohlásila píseň, která veteránům připomněla slavné časy jejich hrdinských činů.</span></p>
        <p class="chunk" data-nb-ref-number="64" data-nb-words="40" data-nb-chars="270"><span class="idea" data-nb-ref-number="64" id="idea64" data-nb-words="40" data-nb-chars="270">„Nyní vám, drazí přátelé, zazpívám oblíbený song o&nbsp;hrdinském kousku komsomolky Marty z&nbsp;operety Fraise, Podhrázkého a&nbsp;Schiffauera Syn pluku!“ Melodie objala štíhlými prsty mikrofon, poučena minulým nedorozuměním špitla do&nbsp;něj: Užé! A&nbsp;slepý pianista už&nbsp;věděl, co&nbsp;má&nbsp;dělat.</span></p>
        <blockquote class="chunk" data-nb-ref-number="65" data-nb-words="21" data-nb-chars="126">
          <p><span class="idea" data-nb-ref-number="65" id="idea65" data-nb-words="5" data-nb-chars="28">„Padají miny a&nbsp;nepadá karta,<br></span>
            <span class="idea" data-nb-ref-number="66" id="idea66" data-nb-words="6" data-nb-chars="33">všechno se&nbsp;vaří v&nbsp;kotli válečném.<br></span>
            <span class="idea" data-nb-ref-number="67" id="idea67" data-nb-words="5" data-nb-chars="32">Na&nbsp;frontě kdesi komsomolka Marta<br></span>
            <span class="idea" data-nb-ref-number="68" id="idea68" data-nb-words="5" data-nb-chars="33">hrdinně zmírá v&nbsp;boji statečném…,“</span>
          </p>
        </blockquote>
        <p class="chunk" data-nb-ref-number="66" data-nb-words="4" data-nb-chars="38"><span class="idea" data-nb-ref-number="69" id="idea69" data-nb-words="4" data-nb-chars="38">zpívala procítěně Melodie Podpolanská.</span></p>
        <blockquote class="chunk" data-nb-ref-number="67" data-nb-words="25" data-nb-chars="131">
          <p><span class="idea" data-nb-ref-number="70" id="idea70" data-nb-words="4" data-nb-chars="32">„U&nbsp;průzkumníků byla zdravotnicí,<br></span>
            <span class="idea" data-nb-ref-number="71" id="idea71" data-nb-words="8" data-nb-chars="34">snad jeden každý v&nbsp;noci o&nbsp;ní snil.<br></span>
            <span class="idea" data-nb-ref-number="72" id="idea72" data-nb-words="6" data-nb-chars="32">Byla jim sestrou a&nbsp;věděli všici,<br></span>
            <span class="idea" data-nb-ref-number="73" id="idea73" data-nb-words="7" data-nb-chars="33">že&nbsp;běda tomu, kdo by&nbsp;ji&nbsp;zneuctil.</span>
          </p>
        </blockquote>
        <blockquote class="chunk" data-nb-ref-number="68" data-nb-words="23" data-nb-chars="129">
          <p><span class="idea" data-nb-ref-number="74" id="idea74" data-nb-words="7" data-nb-chars="33">I&nbsp;v&nbsp;stěngazetě jednou o&nbsp;ní psali,<br></span>
            <span class="idea" data-nb-ref-number="75" id="idea75" data-nb-words="6" data-nb-chars="30">to&nbsp;proto, že&nbsp;ta&nbsp;dívka přesvatá<br></span>
            <span class="idea" data-nb-ref-number="76" id="idea76" data-nb-words="7" data-nb-chars="40">po&nbsp;těžkých bojích, kdy už&nbsp;všichni spali,<br></span>
            <span class="idea" data-nb-ref-number="77" id="idea77" data-nb-words="3" data-nb-chars="26">odvšivovala jejich kaťata.</span>
          </p>
        </blockquote>
        <blockquote class="chunk" data-nb-ref-number="69" data-nb-words="21" data-nb-chars="131">
          <p><span class="idea" data-nb-ref-number="78" id="idea78" data-nb-words="5" data-nb-chars="36">Válka je&nbsp;válka, nepřítel přeukrutný,<br></span>
            <span class="idea" data-nb-ref-number="79" id="idea79" data-nb-words="4" data-nb-chars="29">dochází jídlo, nejsou náboje.<br></span>
            <span class="idea" data-nb-ref-number="80" id="idea80" data-nb-words="6" data-nb-chars="34">Průzkumný oddíl vidí, že&nbsp;je&nbsp;nutný,<br></span>
            <span class="idea" data-nb-ref-number="81" id="idea81" data-nb-words="6" data-nb-chars="32">aby z&nbsp;nich někdo zemřel vestoje.</span>
          </p>
        </blockquote>
        <blockquote class="chunk" data-nb-ref-number="70" data-nb-words="19" data-nb-chars="132">
          <p><span class="idea" data-nb-ref-number="82" id="idea82" data-nb-words="3" data-nb-chars="30">Marta-komsomolka veliteli dává<br></span>
            <span class="idea" data-nb-ref-number="83" id="idea83" data-nb-words="5" data-nb-chars="34">předrahou pro ni&nbsp;partajní bumážku,<br></span>
            <span class="idea" data-nb-ref-number="84" id="idea84" data-nb-words="6" data-nb-chars="37">do&nbsp;ohně kulometu rovnou potom vstává,<br></span>
            <span class="idea" data-nb-ref-number="85" id="idea85" data-nb-words="5" data-nb-chars="31">na&nbsp;prsou trhá zelenou rubašku…“</span>
          </p>
        </blockquote>
        <p class="chunk" data-nb-ref-number="71" data-nb-words="84" data-nb-chars="526"><span class="idea" data-nb-ref-number="86" id="idea86" data-nb-words="84" data-nb-chars="526">V&nbsp;tu chvíli Melodie nechala Babraljana probírat se&nbsp;chvíli v&nbsp;bílých i&nbsp;černých klávesách, odložila mikrofon na&nbsp;svrchní desku pianina a&nbsp;obnažila nejdřív levé a&nbsp;pak obě ňadra. Ačkoli Pod Poklopem nebyla obnažená dámská prsa žádnou vzácností, cosi takového tu&nbsp;ještě neměli. No&nbsp;a&nbsp;veteráni z&nbsp;Magadanu, kteří byli v&nbsp;moskevském podzemí poprvé, nemohli uvěřit vlastním očím, kravatami si&nbsp;čistili brýle a&nbsp;rychle si&nbsp;je&nbsp;znovu nasazovali v&nbsp;obavách, že&nbsp;Melodie vrátí tu&nbsp;krásu zpátky pod flitry. Ale Melodie dozpívala píseň s&nbsp;prsy obnaženými.</span></p>
        <blockquote class="chunk" data-nb-ref-number="72" data-nb-words="23" data-nb-chars="138">
          <p><span class="idea" data-nb-ref-number="87" id="idea87" data-nb-words="5" data-nb-chars="35">„Na slunci svítí ňadra běloskvoucí,<br></span>
            <span class="idea" data-nb-ref-number="88" id="idea88" data-nb-words="6" data-nb-chars="31">nepřítel z&nbsp;toho celý zmaten je,<br></span>
            <span class="idea" data-nb-ref-number="89" id="idea89" data-nb-words="6" data-nb-chars="40">než stiskne spoušť svou rukou nemohoucí,<br></span>
            <span class="idea" data-nb-ref-number="90" id="idea90" data-nb-words="6" data-nb-chars="32">k&nbsp;záchraně jeho příliš pozdě je.</span>
          </p>
        </blockquote>
        <blockquote class="chunk" data-nb-ref-number="73" data-nb-words="18" data-nb-chars="118">
          <p><span class="idea" data-nb-ref-number="91" id="idea91" data-nb-words="5" data-nb-chars="27">Padají miny a&nbsp;nepadá karta,<br></span>
            <span class="idea" data-nb-ref-number="92" id="idea92" data-nb-words="4" data-nb-chars="31">Fricek proklatý stále vzdoruje.<br></span>
            <span class="idea" data-nb-ref-number="93" id="idea93" data-nb-words="4" data-nb-chars="29">Ač&nbsp;zahynula komsomolka Marta,<br></span>
            <span class="idea" data-nb-ref-number="94" id="idea94" data-nb-words="5" data-nb-chars="31">v&nbsp;paměti lidí všechny přežije.“</span>
          </p>
        </blockquote>
        <p class="chunk" data-nb-ref-number="74" data-nb-words="13" data-nb-chars="81"><span class="idea" data-nb-ref-number="95" id="idea95" data-nb-words="13" data-nb-chars="81">Melodie dozpívala, hluboce se&nbsp;uklonila a&nbsp;ňadra jí&nbsp;sama vhupla zpátky do&nbsp;výstřihu.</span></p>
        <p class="chunk" data-nb-ref-number="75" data-nb-words="130" data-nb-chars="847"><span class="idea" data-nb-ref-number="96" id="idea96" data-nb-words="130" data-nb-chars="847">„Bravo!“ ozval se&nbsp;jásavý tenor návštěvníka, který dorazil Pod Poklop těsně předtím, než Melodie spustila Schiffauerův song, takže přišel jen o&nbsp;první, rozehřívací akordy slepého Babraljana, ale i&nbsp;ty zaslechl v&nbsp;kanále před barem. Muž měl pod nosem podezřele nadměrný knír a&nbsp;přišel v&nbsp;doprovodu zjevně podřízeného chlapíka porostlého stejnoměrně hustou medvědí srstí. Také na&nbsp;něm bylo patrno pohnutí vyvolané písní. Vodka ve&nbsp;sklenkách veteránů nebyla dosud tknuta. Tak mocné bylo kouzlo písně, která stařičkým bojovníkům připomněla heroické mládí a&nbsp;slavné dny lítých bojů, že&nbsp;se&nbsp;zapomněli napít nápoje jim tolik drahého. Až&nbsp;teprve po&nbsp;drahné chvíli, když se&nbsp;jim podařilo vytřít všechny slzy z&nbsp;očních důlků a&nbsp;setřít z&nbsp;lící, slzy, které hrozily ohrozit korozí medaile na&nbsp;jejich prsou, pozvedli veteráni sklenky a&nbsp;připili Melodii na&nbsp;zdraví: „На здоровье!“</span></p>
        <p class="chunk" data-nb-ref-number="76" data-nb-words="51" data-nb-chars="290"><span class="idea" data-nb-ref-number="97" id="idea97" data-nb-words="51" data-nb-chars="290">Neznámý knírač pak pozval Melodii Podpolanskou na&nbsp;skromnou opožděnou intimní večeři k&nbsp;sobě domů s&nbsp;ujištěním, že&nbsp;je&nbsp;počestný muž, jenže v&nbsp;tuto chvíli a&nbsp;na tomto místě ji&nbsp;bohužel nemůže seznámit se&nbsp;svou totožností, ale může mu&nbsp;říkat jen tak prostě Mirku, zatímco on&nbsp;by&nbsp;jí&nbsp;tuze rád říkal Melo.</span></p>
        <p class="chunk" data-nb-ref-number="77" data-nb-words="9" data-nb-chars="52"><span class="idea" data-nb-ref-number="98" id="idea98" data-nb-words="9" data-nb-chars="52">„Ale nemysli si, Melo, že&nbsp;mám nějaké nekalé úmysly!“</span></p>
        <p class="chunk" data-nb-ref-number="78" data-nb-words="65" data-nb-chars="412"><span class="idea" data-nb-ref-number="99" id="idea99" data-nb-words="65" data-nb-chars="412">„Jak bych si&nbsp;něco takového, Mirku, mohla myslet!“ Melodie se&nbsp;zaradovala velmi, protože jí&nbsp;rázem svitla naděje, vlastně jí&nbsp;svitla příležitost, jak vyklouznout z&nbsp;Pod Poklopu a&nbsp;splnit konečně bojový úkol. Vždyť nabírá stále větší zpoždění a&nbsp;její druzi ve&nbsp;zbrani na&nbsp;Stadionu Jurije Gagarina v&nbsp;Petuškách jistě pokukují netrpělivě na&nbsp;hodinky. Jenom jestli ji&nbsp;ta&nbsp;sůva Felicie Bolivie s&nbsp;Mirkem na&nbsp;opožděnou večeři pustí…</span></p>
        <p class="chunk" data-nb-ref-number="79" data-nb-words="31" data-nb-chars="203"><span class="idea" data-nb-ref-number="100" id="idea100" data-nb-words="31" data-nb-chars="203">„To tak, blahorodí,“ řekla Felicie Bolivie kníratému Mirkovi s&nbsp;vehementní rozhodností. „Já ji&nbsp;s&nbsp;vámi pustím na&nbsp;opožděnou večeři a&nbsp;ona mi&nbsp;upláchne. Přece nezahodím pět zlatých cárských rublíků do&nbsp;kanálu!“</span></p>
        <p class="chunk" data-nb-ref-number="80" data-nb-words="33" data-nb-chars="201"><span class="idea" data-nb-ref-number="101" id="idea101" data-nb-words="33" data-nb-chars="201">„Jen ji&nbsp;pusť, Felicie Bolivie, dám ti&nbsp;těch svých pět zlatých rublíků, abys nebyla ztratná, chamtivá potvoro!“ řekl Mirek a&nbsp;jeho chlupatý průvodce už&nbsp;tahal ruble z&nbsp;koženého pytle, který měl přes rameno.</span></p>
        <p class="chunk" data-nb-ref-number="81" data-nb-words="49" data-nb-chars="301"><span class="idea" data-nb-ref-number="102" id="idea102" data-nb-words="49" data-nb-chars="301">„To nemohu přijmout, vysokoblahorodí, kdepak pět zlatých za&nbsp;takovou pěvkyni! Vždyť ta&nbsp;by&nbsp;mohla zpívat ve&nbsp;Skále. Ta&nbsp;by&nbsp;mohla zpívat dokonce v&nbsp;Kremlu! A&nbsp;kromě toho jsem měla s&nbsp;tou ženskou všelijakých vydání: zlaté střevíčky, hygienické vložky, zubní pastu a&nbsp;náhradní flitry na&nbsp;šatičky, to&nbsp;není jen tak…“</span></p>
        <p class="chunk" data-nb-ref-number="82" data-nb-words="10" data-nb-chars="58"><span class="idea" data-nb-ref-number="103" id="idea103" data-nb-words="10" data-nb-chars="58">„Dobrá, dostaneš celých šest rublíků, ať&nbsp;nemám co&nbsp;do&nbsp;úst!“</span></p>
        <p class="chunk" data-nb-ref-number="83" data-nb-words="43" data-nb-chars="270"><span class="idea" data-nb-ref-number="104" id="idea104" data-nb-words="43" data-nb-chars="270">„Šest je&nbsp;málo, vzácný dobrodinče. Víš, co&nbsp;toho taková baba sťápe k&nbsp;obědu? Umíš si&nbsp;vůbec představit, kolik jsem jí&nbsp;koroptviček, bažantů a&nbsp;křepeliček do&nbsp;chřtánu nacpala, kolik pelmeňů, kolik klikvové marmelády? Kolik džbánů kvasu už&nbsp;hrdlem prolila? Kdo mi&nbsp;to&nbsp;zaplatí, ha?“</span></p>
        <p class="chunk" data-nb-ref-number="84" data-nb-words="58" data-nb-chars="411"><span class="idea" data-nb-ref-number="105" id="idea105" data-nb-words="58" data-nb-chars="411">„Babo jedna otrokářská,“ zvolal Mirek rozhořčeně. „Náno lichvářská, nebudu s&nbsp;tebou licitovat o&nbsp;Melodii!“ Sáhl si&nbsp;pod nos a&nbsp;jedním prudkým pohybem strhl nalepený knír. Pod Poklopem stál místo knírače Mirka velmi rozhořčen samotný panovník, cár Puťkin se&nbsp;svým dvorním šaškem Medvídkem Dimkou Suchou Sklínkou. Nadšení veteráni zatleskali a&nbsp;pod vedením manažerky a&nbsp;animátorky Lízy Protopopovovové hlasitě provolali:</span></p>
        <p class="chunk" data-nb-ref-number="85" data-nb-words="4" data-nb-chars="29"><span class="idea" data-nb-ref-number="106" id="idea106" data-nb-words="4" data-nb-chars="29">„Sláva, sláva, sláva cárovi!“</span></p>
        <p class="chunk" data-nb-ref-number="86" data-nb-words="74" data-nb-chars="427"><span class="idea" data-nb-ref-number="107" id="idea107" data-nb-words="74" data-nb-chars="427">„Ano, přátelé a&nbsp;drazí poddaní, až&nbsp;sem mě&nbsp;dohnala ta&nbsp;liška proradná Felicie Bolivie, že&nbsp;jsem musel své inkognito odložit a&nbsp;cársky se&nbsp;projevit. Na&nbsp;tu&nbsp;skromnou opožděnou intimní večeři zvu vás všechny, co&nbsp;jste Pod Poklopem, do&nbsp;Kremlu, jen tu&nbsp;zkaženou Felicii Bolivii necháme Pod Poklopem, ať&nbsp;si&nbsp;tu&nbsp;sama zpívá pro radost. Protože může být ráda, že&nbsp;jí&nbsp;neseberu licenci a&nbsp;nenechám to&nbsp;tu&nbsp;z&nbsp;moci úřední a&nbsp;z&nbsp;hygienických důvodů zavřít!“</span></p>
        <p class="chunk" data-nb-ref-number="87" data-nb-words="56" data-nb-chars="366"><span class="idea" data-nb-ref-number="108" id="idea108" data-nb-words="56" data-nb-chars="366">Do&nbsp;Kremlu na&nbsp;skromnou opožděnou intimní večeři jela Melodie s&nbsp;cárem v&nbsp;červeném lamborghini; cár řídil a&nbsp;jeho šašek Medvídek Dimka Suchá Sklínka musel s&nbsp;veterány a&nbsp;jejich Lízou Protopopovovovou autobusem, protože do&nbsp;cárského sporťáku by&nbsp;se&nbsp;nevešel. A&nbsp;někdo těm vzácným ometálovaným stařečkům z&nbsp;Magadanu musel ukázat cestu do&nbsp;Kremlu, aby v&nbsp;matičce Moskvě nezabloudili.</span></p>
        <p class="chunk" data-nb-ref-number="88" data-nb-words="83" data-nb-chars="517"><span class="idea" data-nb-ref-number="109" id="idea109" data-nb-words="83" data-nb-chars="517">Cárevna Julija nebyla opožděnou návštěvou v&nbsp;Kremlu příliš nadšena. Přivítala je&nbsp;zakaboněná a&nbsp;zababušená v&nbsp;teplém županu s&nbsp;vyšívanými muchomůrkami. Ruku k&nbsp;políbení sice nabídla každému&nbsp;– tak je&nbsp;zvyklá, tak je&nbsp;naučená&nbsp;–, ale pak se&nbsp;omluvila, že&nbsp;má&nbsp;částečnou migrénu a&nbsp;zítra mají toho japonského velvyslance, ať&nbsp;se&nbsp;tedy nezlobí, že&nbsp;s&nbsp;nimi opožděně intimně večeřet nebude, měla by&nbsp;ráno kruhy pod očima a&nbsp;jak by&nbsp;k&nbsp;tomu velvyslanec japonského císaře přišel. Všichni tyto argumenty pochopili a&nbsp;cárevnu do&nbsp;postele propustili.</span></p>
        <p class="chunk" data-nb-ref-number="89" data-nb-words="97" data-nb-chars="717"><span class="idea" data-nb-ref-number="110" id="idea110" data-nb-words="97" data-nb-chars="717">Opožděná intimní večeře se&nbsp;konala v&nbsp;Hektarovém salonku, útulné místnůstce intimně osvětlené svatojánskými broučky s&nbsp;lucerničkami. Ale nebyli to&nbsp;praví svatojánci, byly to&nbsp;jejich napodobeniny z&nbsp;ateliéru Fedi Zajceva a&nbsp;v&nbsp;lucerničkách měli obyčejné žárovky napájené elektrickým proudem, ale ne&nbsp;příliš, aby prudké světlo nenarušilo intimitu opožděné večeře. Ani dvakrát Řádem rudého praporu vyznamenaný akademický soubor písní a&nbsp;tanců Rudé armády Alexandra Vasiljeviče Alexandrova, který obstarával táflmuzik, aby hostům chutnalo, nebyl kompletní, bubeníci, činelisté, trianglisté, zvonaři a&nbsp;vytrubovači chyběli, rušili by&nbsp;cárevnu Juliju ve&nbsp;snění. Protože když se&nbsp;do&nbsp;toho Alexandrovci pustí v&nbsp;plném počtu, odpadává omítka.</span></p>
        <p class="chunk" data-nb-ref-number="90" data-nb-words="119" data-nb-chars="695"><span class="idea" data-nb-ref-number="111" id="idea111" data-nb-words="119" data-nb-chars="695">Podávali se&nbsp;šneci v&nbsp;županu na&nbsp;bílém víně s&nbsp;komisárkem nebo neloupanými brambory, nebo jen tak. Kdo chtěl, mohl si&nbsp;přidat. Veteráni uvyklí pohankové kaši na&nbsp;vodě si&nbsp;věru přidávali a&nbsp;přidávali a&nbsp;přidávali tak dlouho, až&nbsp;byli plní šneků v&nbsp;županu, protože je&nbsp;jedli jen tak, bez chleba a&nbsp;bez brambor, kdo by&nbsp;si&nbsp;kazil takovou vzácnost obyčejností. Není divu, že&nbsp;pak houfně odcházeli velice rychle na&nbsp;záchod a&nbsp;velmi dlouho se&nbsp;odtud nevraceli&nbsp;– že&nbsp;by&nbsp;tam usnuli?&nbsp;–, až&nbsp;to&nbsp;Lízu Protopopovovovou zneklidnilo. Vydala se&nbsp;po&nbsp;jejich stopách. Jenže veteráni odmítali z&nbsp;kabinek vyjít, když na&nbsp;ně&nbsp;naléhala, prý ještě nejsou hotovi. Stejně je&nbsp;všechny nenašla, protože jich bylo hodně a&nbsp;záchodů mají v&nbsp;Kremlu dost.</span></p>
        <p class="chunk" data-nb-ref-number="91" data-nb-words="69" data-nb-chars="422"><span class="idea" data-nb-ref-number="112" id="idea112" data-nb-words="69" data-nb-chars="422">Zatímco veteráni úpěli v&nbsp;ústraní a&nbsp;Líza Protopopovovová si&nbsp;kreslila a&nbsp;zapisovala přehled o&nbsp;jejich umístění, aby tu&nbsp;některého nezapomněla, cár Puťkin, už&nbsp;bez kníru, dul do&nbsp;Melodie Podpolanské. Vždyť kvůli tomu ji&nbsp;sem dovlekl. Vyprávěl jí&nbsp;o&nbsp;tom, jak těmato rukama zkrotil ussurijského tygra lidožrouta, že&nbsp;jí&nbsp;ho&nbsp;ukáže, a&nbsp;sáhl do&nbsp;zadní kapsy u&nbsp;kalhot, z&nbsp;prkenice vytáhl umolousanou fotografii, je&nbsp;na&nbsp;ní&nbsp;s&nbsp;tygrem na&nbsp;lopatkách.</span></p>
        <p class="chunk" data-nb-ref-number="92" data-nb-words="52" data-nb-chars="341"><span class="idea" data-nb-ref-number="113" id="idea113" data-nb-words="52" data-nb-chars="341">„Úžasné, veličenstvo,“ pochválila Melodie, ale bez nadšení, jako by&nbsp;cára vůbec neposlouchala. Byla duchem někde jinde; ani šneci jí&nbsp;nic neříkali, žmoulala komisárek mezi prsty, užmoulala z&nbsp;něj šišatou kuličku, ta&nbsp;jí&nbsp;z&nbsp;ruky vypadla a&nbsp;kutálela se&nbsp;po&nbsp;parketách až&nbsp;ke&nbsp;sbormistrovi Alexandrovců. Místo do&nbsp;cára byla zaposlouchaná do&nbsp;čehosi jiného.</span></p>
        <p class="chunk" data-nb-ref-number="93" data-nb-words="11" data-nb-chars="58"><span class="idea" data-nb-ref-number="114" id="idea114" data-nb-words="11" data-nb-chars="58">„Můžeš mi&nbsp;říkat Mirku, Melo, já&nbsp;ti&nbsp;taky říkám Melo, Melo.“</span></p>
        <p class="chunk" data-nb-ref-number="94" data-nb-words="5" data-nb-chars="51"><span class="idea" data-nb-ref-number="115" id="idea115" data-nb-words="5" data-nb-chars="51">„Ano, veličenstvo,“ přisvědčila Melodie nepřítomně.</span></p>
        <p class="chunk" data-nb-ref-number="95" data-nb-words="5" data-nb-chars="37"><span class="idea" data-nb-ref-number="116" id="idea116" data-nb-words="5" data-nb-chars="37">„Mirku! Ne&nbsp;veličenstvo, Mirku přece!“</span></p>
        <p class="chunk" data-nb-ref-number="96" data-nb-words="3" data-nb-chars="26"><span class="idea" data-nb-ref-number="117" id="idea117" data-nb-words="3" data-nb-chars="26">„Ano, veličenstvo. Mirku!“</span></p>
        <p class="chunk" data-nb-ref-number="97" data-nb-words="85" data-nb-chars="524"><span class="idea" data-nb-ref-number="118" id="idea118" data-nb-words="85" data-nb-chars="524">„Bez veličenstvo, Mirku, jen tak prostě Mirku, Melo,“ naléhal cár, ale Melodie ho&nbsp;neslyšela. Alexandrovci totiž zpívali Kalinku, kakalinku. A&nbsp;zpívali ji&nbsp;takovým způsobem, že&nbsp;nebylo možné vnímat nic jiného, ani cárovo dutí, byť by&nbsp;bylo sebelichotivější, byť by&nbsp;bylo cárovo. Nevnímala vůbec, když ji&nbsp;lákal do&nbsp;ústraní, že&nbsp;jí&nbsp;tam ukáže šišatý hrníček s&nbsp;křivým uchem, který sám uhňácal a&nbsp;vypálil v&nbsp;kursu keramiky pro středně pokročilé. Je&nbsp;na&nbsp;něm barevnou glazurou vyobrazen vlk a&nbsp;zajíc v&nbsp;běhu a&nbsp;ozdobný nápis: Jen počkej, zajíci!</span></p>
        <p class="chunk" data-nb-ref-number="98" data-nb-words="98" data-nb-chars="671"><span class="idea" data-nb-ref-number="119" id="idea119" data-nb-words="98" data-nb-chars="671">Když Alexandrovci dozpívali Kalinku, kakalinku, jako v&nbsp;mrákotách vstala Melodie Podpolanská z&nbsp;židle, ani se&nbsp;cárovi neomluvila a&nbsp;kráčela zvolna k&nbsp;pěveckému tělesu. Co&nbsp;se&nbsp;odehrálo mezi tělesem a&nbsp;Melodií, co&nbsp;řekla Melodie hlavnímu sbormistrovi Juriji Uchovovi a&nbsp;co řekl Jurij Uchov Melodii, zůstane navždy tajemstvím. Jisto je, že&nbsp;hned poté, co&nbsp;si&nbsp;vyměnili několik slov, poté, co&nbsp;Uchov důrazně odmítl a&nbsp;upozornil Melodii, že&nbsp;jsou výhradně pánským tělesem, po&nbsp;zřetelné gestikulaci Melodiině sbormistr rezignovaně pokrčil rameny a&nbsp;diva Ústředního vojenského souboru písní, tanců a&nbsp;lidového vyprávění Rudého praporu ze&nbsp;Sušice si&nbsp;stoupla zády k&nbsp;Alexandrovcům, před Alexandrovce.</span></p>
        <p class="chunk" data-nb-ref-number="99" data-nb-words="108" data-nb-chars="698"><span class="idea" data-nb-ref-number="120" id="idea120" data-nb-words="108" data-nb-chars="698">Naštěstí pro Melodii byl cár Puťkin despotou osvíceným a&nbsp;zároveň také záměrným demokratem, takže neskončila špatně. Kdyby byl despotou prostým jako někteří jeho předchůdci cárští i&nbsp;občanští, Medvídek Dimka Suchá Sklínka už&nbsp;by&nbsp;měl práci; a&nbsp;nebyla by&nbsp;to&nbsp;práce dvorního šaška, žádné obveselování panovníka a&nbsp;jeho hostů rozvernými kousky. Chlupatýma rukama by&nbsp;popadl vzpurnou praporčici troufale vzdorující cárským lichotkám a&nbsp;uvrhl by&nbsp;ji&nbsp;do&nbsp;kremelské hladomorny. Tam by&nbsp;pak mohla na&nbsp;šneky v&nbsp;županu jenom vzpomínat! A&nbsp;na komisárek! A&nbsp;na neloupané brambory! Melodie Podpolanská má&nbsp;však obrovskou kliku, že&nbsp;narazila na&nbsp;cára Puťkina, který si&nbsp;raději počká, co&nbsp;se&nbsp;z&nbsp;trapné situace vyvrbí, než začne jednat.</span></p>
        <p class="chunk" data-nb-ref-number="100" data-nb-words="34" data-nb-chars="245"><span class="idea" data-nb-ref-number="121" id="idea121" data-nb-words="34" data-nb-chars="245">Před Alexandrovce a&nbsp;Melodii si&nbsp;stoupl sbormistr Uchov, pozvedl paže, sbor spustil brumendo a&nbsp;Melodie svěžím hlasem zapěla sólo: „Pobil cikán cikánku, cikánku, po&nbsp;zeleném župánku, župánku, cikánečka cikána, cikána, po&nbsp;zádečkách vidláma, vidláma.“</span></p>
        <p class="chunk" data-nb-ref-number="101" data-nb-words="21" data-nb-chars="151"><span class="idea" data-nb-ref-number="122" id="idea122" data-nb-words="21" data-nb-chars="151">„Trála lála, trála lála, pa&nbsp;zaděčkach vidláma, vidláma,“ přidali se&nbsp;Alexandrovci v&nbsp;dynamickém čtyřhlasu. „Trála lála, trála lála, tralalala lalála la!“</span></p>
        <p class="chunk" data-nb-ref-number="102" data-nb-words="181" data-nb-chars="1112"><span class="idea" data-nb-ref-number="123" id="idea123" data-nb-words="181" data-nb-chars="1112">A&nbsp;bylo vyhráno! Cár Puťkin radostně bušil pěstí v&nbsp;taktu do&nbsp;stolu, až&nbsp;prázdné šnečí skořápky vyskakovaly z&nbsp;talířů do&nbsp;vzduchu a&nbsp;veteráni se&nbsp;začali chvatně vracet na&nbsp;svá místa. Také Líza Protopopovovová se&nbsp;vrátila bez ustarané vrásky na&nbsp;čele. Jedinou Melodiinou písní to&nbsp;s&nbsp;Alexandrovci neskončilo, následovala ještě Nemelem nemelem, nemelem nemelem, sebrala nám voda mlejn…, Nepij, Jano, nepij vódú…, Tri dni ma&nbsp;naháňali… Hučí a&nbsp;sténá Dněpr širý… Išiel Macek do&nbsp;Malacek… Sulika… a&nbsp;další a&nbsp;další a&nbsp;další… Cár se&nbsp;radoval, stařečci veteráni se&nbsp;také radovali i&nbsp;se svou až&nbsp;dosud ustaranou Lízou, nyní už&nbsp;bezstarostnou, protože je&nbsp;měla zas pokupě a&nbsp;protože Melodie tak pěkně zpívala a&nbsp;cár Puťkin jen zářil. Jenom Medvídek Dimka Suchá Sklínka se&nbsp;v&nbsp;koutku kabonil a&nbsp;lil do&nbsp;sebe panáky vodky, jako by&nbsp;měla zítra nastat prohibice. Uvykl totiž být středem pozornosti, a&nbsp;když se&nbsp;pozornost soustředila na&nbsp;někoho jiného, nemohl to&nbsp;přenést přes srdce. Dneska se&nbsp;se&nbsp;svým uměleckým bzděním neuplatní, i&nbsp;kdyby bzděl sebevíc a&nbsp;sebehlasitěji. I&nbsp;kdyby hymnu Sovětského svazu vybzděl, Alexandrovce s&nbsp;Melodií by&nbsp;se&nbsp;mu&nbsp;přebzdít nepodařilo.</span></p>
        <p class="chunk" data-nb-ref-number="103" data-nb-words="100" data-nb-chars="667"><span class="idea" data-nb-ref-number="124" id="idea124" data-nb-words="100" data-nb-chars="667">Noc písní se&nbsp;protáhla přes celé dopoledne. Ještě štěstí, že&nbsp;cárevna Julija se&nbsp;k&nbsp;nim nepřidala. Japonský velvyslanec by&nbsp;se&nbsp;cárského přijetí nedočkal. Cárevna Julija však byla rozená diplomatka, velvyslance přijala i&nbsp;s&nbsp;pověřovacími papíry a&nbsp;zavedla ho&nbsp;do&nbsp;Hektarového sálu, kde stále ještě probíhal improvizovaný koncert Melodie Podpolanské s&nbsp;Alexandrovci. Když došlo k&nbsp;malé nápojové pauze, japonský velvyslanec nabídl Melodii angažmá v&nbsp;Ústředním vojenském souboru písní, tanců a&nbsp;lidového vyprávění Bílého praporu s&nbsp;červeným kruhem z&nbsp;Jokohamy, ale v&nbsp;tu chvíli&nbsp;– ještě nebyla ruka v&nbsp;rukávě&nbsp;– k&nbsp;nim přiskočil samotný Alexandr Vasiljevič Alexandrov s&nbsp;prudkým gestem odporu:</span></p>
        <p class="chunk" data-nb-ref-number="104" data-nb-words="11" data-nb-chars="97"><span class="idea" data-nb-ref-number="125" id="idea125" data-nb-words="11" data-nb-chars="97">„Nikdy, excelence! To&nbsp;nedopustím! Melodija Podpolanskaja se&nbsp;tímto okamžikem stává Alexandrovcem.“</span></p>
        <p class="chunk" data-nb-ref-number="105" data-nb-words="9" data-nb-chars="56"><span class="idea" data-nb-ref-number="126" id="idea126" data-nb-words="9" data-nb-chars="56">„S&nbsp;hodností plukovníka!“ vmísil se&nbsp;do&nbsp;debaty cár Puťkin.</span></p>
        <p class="chunk" data-nb-ref-number="106" data-nb-words="11" data-nb-chars="78"><span class="idea" data-nb-ref-number="127" id="idea127" data-nb-words="11" data-nb-chars="78">„A&nbsp;cárevninou čestnou dvorní dámou bez povinností,“ vmísila se&nbsp;cárevna Julija.</span></p>
        <p class="chunk" data-nb-ref-number="107" data-nb-words="20" data-nb-chars="129"><span class="idea" data-nb-ref-number="128" id="idea128" data-nb-words="20" data-nb-chars="129">A&nbsp;už tu&nbsp;byli číšníci a&nbsp;jídlonosiči s&nbsp;borůvkovou šťávou chlazenou sibiřskými ledy a&nbsp;s&nbsp;čímsi tajuplně přikrytým stříbrnými poklopy.</span></p>
        <p class="chunk" data-nb-ref-number="108" data-nb-words="29" data-nb-chars="205"><span class="idea" data-nb-ref-number="129" id="idea129" data-nb-words="29" data-nb-chars="205">„Děcka, ke&nbsp;stolům!“ pobídla cárevna přítomné. Co&nbsp;to&nbsp;asi bude? Určitě něco tuze vzácného. „Podává se&nbsp;medovník Marfy Filipovny Krivoguboj, kuchařky mé&nbsp;dávné předchůdkyně carevny Jekatěriny&nbsp;– carevnin koláč!“</span></p>
        <p class="chunk" data-nb-ref-number="109" data-nb-words="64" data-nb-chars="449"><span class="idea" data-nb-ref-number="130" id="idea130" data-nb-words="64" data-nb-chars="449">„Tak tohle je&nbsp;ten carevnin koláč!“ řekla si&nbsp;potichoučku Melodie Podpolanská a&nbsp;stříbrnou dezertní vidličkou dloubla do&nbsp;snu vídeňského publicisty, vlastence, myslitele a&nbsp;cukráře Christiana Immanuela Kepke-Kapkawského a&nbsp;vzpomněla si&nbsp;na&nbsp;podplukovníka vojína profesora Weinbergera, jeho obdivovatele a&nbsp;badatele, ztraceného v&nbsp;sibiřské tajze. Vložila si&nbsp;sousto carevnina koláče do&nbsp;úst a&nbsp;přivřela oči. Slast se&nbsp;jí&nbsp;rozlila po&nbsp;celém těle, až&nbsp;do&nbsp;konečků prstů.</span></p>
        <p class="chunk" data-nb-ref-number="110" data-nb-words="1270" data-nb-chars="6812"><span class="idea" data-nb-ref-number="131" id="idea131" data-nb-words="1270" data-nb-chars="6812">Je&nbsp;to, paňi, na&nbsp;dobré cestě. Do&nbsp;Vánoc by&nbsp;to&nbsp;mohlo být hotové. Možná už&nbsp;do&nbsp;Mikuláše, nejpozději do&nbsp;Nového roku. Ale já&nbsp;bych se&nbsp;vsadila, že&nbsp;do&nbsp;Vánoc, protože co&nbsp;se&nbsp;neudělá do&nbsp;Vánoc, do&nbsp;Nového roku se&nbsp;už&nbsp;těžko dohání, a&nbsp;nakonec můžeme být rádi, když je&nbsp;to&nbsp;někdy po&nbsp;Třech králích hotové. To&nbsp;už&nbsp;se&nbsp;pak jenom čeká, jako by&nbsp;měl přijít konec světa. A&nbsp;pak zase nanovo. Ale já&nbsp;nemyslím tu&nbsp;aféru, jak se&nbsp;ožralkové otrávili, nejdřív oslepli a&nbsp;pak šlus, konec, to&nbsp;se&nbsp;mě&nbsp;netýká, já&nbsp;žádné svinstvo lihové nepiji, jenom někdy krapet vína sladkého, to&nbsp;ano, ale z&nbsp;toho se&nbsp;neoslepne ani neumře. Kdyby nepili, tak tu&nbsp;ještě mohli být a&nbsp;to všecko, co&nbsp;se&nbsp;tu&nbsp;děje, by&nbsp;viděli na&nbsp;vlastní oči. Neříkám dobře jim tak, ale říkám, kdyby nepili, tak by&nbsp;se&nbsp;jim to&nbsp;nestalo. Ale tohle já&nbsp;nemyslím, paňi, já&nbsp;mám na&nbsp;mysli ty&nbsp;naše vojáky nebo co&nbsp;to&nbsp;je, jak jsou v&nbsp;Rusku a&nbsp;hledají tam ten Sovětský svaz a&nbsp;nemůžou ho&nbsp;najít, tak, jak se&nbsp;zdá, už&nbsp;vědí, kde ho&nbsp;hledat. Byli totiž za&nbsp;jakousi vědmou na&nbsp;Sibiři a&nbsp;ta jim to&nbsp;vyložila v&nbsp;kartách. A&nbsp;představte si, paňi, že&nbsp;se&nbsp;jich cestou pár poztrácelo. O&nbsp;tom Weinbergerovi z&nbsp;Nuslí jsem vám už&nbsp;vyprávěla, že. Tak toho do&nbsp;žádného otroctví neprodali, mně to&nbsp;bylo hned divné, co&nbsp;by&nbsp;za&nbsp;něj taky mohli utržit, za&nbsp;vědátora jak šindel hubeného. A&nbsp;třeba už&nbsp;i&nbsp;v&nbsp;tom Rusku je&nbsp;pokrok, kdepak, něco takového přece ani v&nbsp;Rusku nejde udělat, vždyť i&nbsp;tam věří v&nbsp;Pána Boha, i&nbsp;když je&nbsp;trochu jinačí, tam ho&nbsp;ukřižovali na&nbsp;jiný kříž než u&nbsp;nás, na&nbsp;pravoslavný. Oni ho&nbsp;tam vzali na&nbsp;jakési bádání do&nbsp;ústavu, toho Weinbergera, a&nbsp;on tam teďka bádá. Až&nbsp;to&nbsp;vybádá, možná se&nbsp;vrátí domů do&nbsp;Nuslí, ale to&nbsp;se&nbsp;bude moc divit. Ty&nbsp;jeho čtyři děvenky už&nbsp;se&nbsp;z&nbsp;Holešovic nehnou, na&nbsp;kytky už&nbsp;se&nbsp;mu&nbsp;vykašlaly, už&nbsp;nechodí do&nbsp;Nuslí zalévat, všechny už&nbsp;mu&nbsp;uschly. Takže je&nbsp;docela možné, že&nbsp;se&nbsp;nevrátí a&nbsp;bude tam bádat dál. Protože, paňi, bádání nemá konce. Takový badatel si&nbsp;nedá pokoj, je&nbsp;to&nbsp;silnější než on&nbsp;– bádá, bádá, bádá, až&nbsp;se&nbsp;ubádá docela a&nbsp;musí přijít někdo jiný, mladší a&nbsp;silnější, aby bádal dál. S&nbsp;tou babou zmalovanou je&nbsp;to&nbsp;na&nbsp;dobré cestě, paňi, ta&nbsp;se&nbsp;taky nevrátí, na&nbsp;to, paňi, vemte jed. Co&nbsp;by&nbsp;se&nbsp;vracela, když tam udělala takové štěstí, ta&nbsp;Melodie. Vy&nbsp;to&nbsp;nevíte? To&nbsp;se&nbsp;jen tak každé důře nepřihodí. On&nbsp;je&nbsp;totiž jejich cár pozval na&nbsp;večeři do&nbsp;Kremlu; jakože když jdou na&nbsp;ten Sovětský svaz, který už&nbsp;jednoho cára zastřelil, svatého Mikuláše i&nbsp;s&nbsp;čertem, že&nbsp;by&nbsp;mohl zastřelit i&nbsp;jej, cára Puťkina, kdyby se&nbsp;zmátořil a&nbsp;zase odněkud vylezl. A&nbsp;tak je&nbsp;pozval na&nbsp;večeři, jakože jsou pro Rusko užiteční. To&nbsp;je&nbsp;jako když má&nbsp;medvěd v&nbsp;kožiše blechu, ale v&nbsp;místech, kam si&nbsp;nedošáhne a&nbsp;ona mu&nbsp;tam otravuje život, kdoví jestli není nakažená nějakou smrtelnou ebolií nebo sarsem nebo čím, tak když přijde někdo, a&nbsp;nemusí být žádný silák, stačí, když má&nbsp;šikovné prsty a&nbsp;tu blechu mu&nbsp;z&nbsp;toho kožichu vydělá, tak mu&nbsp;udělá velikou radost. To&nbsp;je, paňi, takové přirovnání, abyste si&nbsp;nemyslela, že&nbsp;tam oni loví blechy, to&nbsp;ne. To&nbsp;jakože ta&nbsp;blecha je&nbsp;Sovětský svaz a&nbsp;oni že&nbsp;jsou ten šikovný a&nbsp;ten medvěd že&nbsp;je&nbsp;Rusko. Tak je&nbsp;pozval všecky, co&nbsp;zbyli, na&nbsp;večeři. Ten cár Puťkin do&nbsp;Kremlu. Ono jich moc nezbylo, to&nbsp;je&nbsp;pravda, tak toho nemuseli v&nbsp;tom Kremlu tolik vařit. A&nbsp;tak jedli a&nbsp;pili, samozřejmě samé dobroty a&nbsp;nic pančovaného, cár na&nbsp;to&nbsp;má, aby si&nbsp;koupil kloudnou, ten nemusí do&nbsp;Billy nebo do&nbsp;tržnice kupovat patoky uvařené někde v&nbsp;prádelním hrnci na&nbsp;plotně z&nbsp;krému na&nbsp;boty. No&nbsp;a&nbsp;tak pili a&nbsp;hodovali, taky jim k&nbsp;tomu hrála muzika fidli pidli do&nbsp;oušek, tak ten cár se&nbsp;zakoukal do&nbsp;té&nbsp;Melodie. Potvora jedna, po&nbsp;světě si&nbsp;běhá, o&nbsp;chudáka manžela plukovníka ve&nbsp;výslužbě se&nbsp;nestará a&nbsp;rozvádět se&nbsp;nechce, mrcha jedna zmalovaná. A&nbsp;pan Křoupal je&nbsp;takový hodný člověk, ten si&nbsp;to&nbsp;nezaslouží, aby se&nbsp;s&nbsp;ním nerozvedla. Třeba teď by&nbsp;se&nbsp;mohla eventuelně, kdoví, ale jak ji&nbsp;znám z&nbsp;vyprávění pana Křoupala, tak ani teď se&nbsp;nerozvede. Tak ten cár, jestli by&nbsp;mu&nbsp;nešla za&nbsp;milenku, že&nbsp;zrovna žádnou nemá a&nbsp;cárevna mu&nbsp;to&nbsp;nemůže odpustit, naléhá, aby už&nbsp;konečně, jak to&nbsp;vypadá, že&nbsp;on&nbsp;je&nbsp;cár a&nbsp;bez milenky. To&nbsp;je&nbsp;pravda, paňi, takové hlavy státu musejí mít milenky, jak by&nbsp;to&nbsp;vypadalo, taky našemu panu prezidentovi museli už&nbsp;kvůli Blesku jednu opatřit a&nbsp;na blond odbarvit, aby si&nbsp;národ o&nbsp;něm třeba něco nemyslel, že&nbsp;je… však víte co, i&nbsp;když děti má, to&nbsp;je&nbsp;pravda, ale kdoví, jsou-li jeho, znáte lidi. Tak ona řekla, že&nbsp;ano, i&nbsp;když není na&nbsp;blond odbarvená, ale prý to&nbsp;nevadí, že&nbsp;ji&nbsp;to&nbsp;válčení už&nbsp;přestává bavit, pořád válčí a&nbsp;nic, tak coby ne. V&nbsp;nejlepších letech taky nemůže být pořád, a&nbsp;tak to&nbsp;vzala. Ani se&nbsp;jí, mrše, nedivím. Té&nbsp;cárevně se&nbsp;tuze ulevilo a&nbsp;hned jí&nbsp;nabídla kus koláče, jakousi vzácnost jí&nbsp;dala, jaká se&nbsp;u&nbsp;pekaře ani v&nbsp;cukrárně neprodává. Jenže tady narazila kosa na&nbsp;kámen. Cárovi to&nbsp;totiž moc nešlo v&nbsp;posteli, ne&nbsp;že&nbsp;by&nbsp;byl na&nbsp;opačné pohlaví, to&nbsp;vůbec ne, ani žádný pedofil, chraň pánbůh, ale těch starostí o&nbsp;takovou obrovitánskou zemi, to&nbsp;vám mužné síly nepřidá, já&nbsp;vím, paňi, že&nbsp;ne&nbsp;vám, tomu cárovi nepřidá, to&nbsp;se&nbsp;jen tak říká&nbsp;– vám, jenom. A&nbsp;ta Melodie, to&nbsp;je&nbsp;uragán, to&nbsp;je&nbsp;smršť, to&nbsp;je&nbsp;torpédo, ta&nbsp;by&nbsp;z&nbsp;chlapa všecky šťávy vysála, a&nbsp;ne z&nbsp;jednoho, ale tolik ještě rozumu měla, že&nbsp;ho&nbsp;nechtěla zahanbit, toho chudinku ustaraného, tak dělala, jakože ano, jenže on&nbsp;to&nbsp;poznal, že&nbsp;ne, chlap to&nbsp;pozná, ani kvůli tomu nemusí být cárem. A&nbsp;bylo mu&nbsp;tuze trapně, tak jí, té&nbsp;nymfomance… tak se, paňi, takovým říká: nymfomanka, tak té&nbsp;nymfomance daroval k&nbsp;narozeninám svoji cárskou gardu i&nbsp;s&nbsp;velitelem&nbsp;– pluk vybraných vojáků; chlapci jako panny, v&nbsp;bílých uniformách, se&nbsp;šavličkami broušenými, na&nbsp;koních. No&nbsp;lepší dárek by&nbsp;pro takovou nevymyslel. Vždyť kvůli vojákům ona se&nbsp;dala na&nbsp;vojnu, jenom aby byla pořád mezi chlapy a&nbsp;mohla s&nbsp;nimi ukájet svůj chtíč. Proto šla do&nbsp;války s&nbsp;tím Kotulánem, protože u&nbsp;nás armádu zrušili a&nbsp;jenom Kotulán se&nbsp;zrušit nenechal. Kdepak v&nbsp;Rusku, tam armádu nikdy nezruší, i&nbsp;když bude mír na&nbsp;celém světě, protože co&nbsp;by&nbsp;měli jiného. Nic bych za&nbsp;to&nbsp;nedala, že&nbsp;ti&nbsp;Kotulánovi vojáci postupně mizeli jenom kvůli ní, kvůli té&nbsp;její náruživosti, protože pro takovou nymfomanku je&nbsp;osm chlapů málo. Tak teď má, co&nbsp;chtěla. Kdepak, paňi, to&nbsp;ona tam zůstane, pluk cárské gardy nikdy nevyčerpá. Ale dárek je&nbsp;to&nbsp;pěkný, to&nbsp;se&nbsp;musí nechat. Nevím, paňi, ke&nbsp;kterým narozeninám, řekla bych ke&nbsp;čtyřicátým, ale nevypadá… Co&nbsp;že&nbsp;do&nbsp;Vánoc? Aha, do&nbsp;Vánoc! To&nbsp;bude Sovětský svaz poražen. Naši stateční vojíni dostanou po&nbsp;medaili od&nbsp;cára a&nbsp;Vánoce už&nbsp;stráví doma pod stromečkem s&nbsp;medailemi. Jako ti&nbsp;naši zlatí chlapci před lety z&nbsp;Nagana. Ono se&nbsp;nemusí proslavovat naši krásnou vlast jenom hokejkami, ale taky vyhranou válkou se&nbsp;Sovětským svazem to&nbsp;jde. Na&nbsp;to&nbsp;nesmíme zapomínat. A&nbsp;ta ženská tam určitě zůstane, i&nbsp;když se&nbsp;s&nbsp;panem Křoupalem nerozvede a&nbsp;nerozvede. No&nbsp;co, tak s&nbsp;ním budu žít na&nbsp;hromádce, stejně je&nbsp;to&nbsp;dneska, paňi, v&nbsp;módě, žít si&nbsp;jen tak s&nbsp;někým na&nbsp;psí knížku, jak se&nbsp;říkávalo ještě za&nbsp;Masaryka, ale to&nbsp;vy&nbsp;už&nbsp;jistě nepamatujete. A&nbsp;já taky ne. Aspoň se&nbsp;pak nemusíte rozvádět.</span></p>
        <h2 id="2" class="chunk" data-nb-ref-number="111" data-nb-words="1" data-nb-chars="1"><span class="idea" data-nb-ref-number="132" id="idea132" data-nb-words="1" data-nb-chars="1">2</span></h2>
        <p class="chunk" data-nb-ref-number="112" data-nb-words="48" data-nb-chars="301"><span class="idea" data-nb-ref-number="133" id="idea133" data-nb-words="48" data-nb-chars="301">Už&nbsp;to&nbsp;bylo týden celý a&nbsp;gorodkáři z&nbsp;Petušek chtěli hrát gorodky a&nbsp;neměli kde, protože na&nbsp;Stadionu Jurije Gagarina měla rozbitý hlavní stan vojska kapitána Kotulána a&nbsp;nedala se&nbsp;odtud vystrnadit, protože měla smlouvu s&nbsp;majitelem Bogomilovem na&nbsp;tři neděle a&nbsp;zaplatili mu&nbsp;bohatě evropskou valutou dopředu.</span></p>
        <p class="chunk" data-nb-ref-number="113" data-nb-words="26" data-nb-chars="165"><span class="idea" data-nb-ref-number="134" id="idea134" data-nb-words="26" data-nb-chars="165">„Můžete tu&nbsp;mít rozbitý hlavní stan, jak dlouho chcete, pokud budete platit, žádný gorodkář na&nbsp;vás nemůže,“ ujišťoval je&nbsp;podnikatel v&nbsp;borové vodě a&nbsp;jiných komoditách.</span></p>
        <p class="chunk" data-nb-ref-number="114" data-nb-words="68" data-nb-chars="415"><span class="idea" data-nb-ref-number="135" id="idea135" data-nb-words="68" data-nb-chars="415">Jenže Kotulán si&nbsp;už&nbsp;hryzal netrpělivě kníry a&nbsp;vojíni Navrátil s&nbsp;Peckou pořád hráli lodě, aby užitečně utloukli čas. Jenže jim došel čtverečkovaný papír a&nbsp;v&nbsp;celých Petuškách nebyl k&nbsp;dostání. Jenom linkovaný, s&nbsp;linkami přespříliš od&nbsp;sebe vzdálenými, tak leda pro prvňáčky. Pecka však našel řešení. Opět ten Pecka, kdo jiný nežli Longin Pecka! Pomocí lineálu a&nbsp;tvrdé tužky si&nbsp;papír sami načtverečkovali a&nbsp;hrálo se&nbsp;dál.</span></p>
        <p class="chunk" data-nb-ref-number="115" data-nb-words="12" data-nb-chars="73"><span class="idea" data-nb-ref-number="136" id="idea136" data-nb-words="12" data-nb-chars="73">„Kamže jste ji&nbsp;zavezl?“ ptal se&nbsp;kapitán Kotulán Bogomilova snad už&nbsp;posté.</span></p>
        <p class="chunk" data-nb-ref-number="116" data-nb-words="96" data-nb-chars="558"><span class="idea" data-nb-ref-number="137" id="idea137" data-nb-words="96" data-nb-chars="558">„Vy mi, kapitáne, nevěříte? Ať&nbsp;mou vnučku myš vyděsí, kočka škrábne, pes poštěká, jestli vám lžu,“ lhal opět Bogomilov. „Přesně tam, kam jsem mohl, aby to&nbsp;měla co&nbsp;nejblíž. Přímo na&nbsp;Rudé náměstí vás nepustí ani za&nbsp;sto zlatých cárských rublů úplatku. Už&nbsp;jí&nbsp;zbýval jenom kousínek pěšky. I&nbsp;na těch jejích podpatcích by&nbsp;to&nbsp;byla hračka.&nbsp;– Ale to&nbsp;víte, kapitáne, Moskvou se&nbsp;ve&nbsp;dne v&nbsp;noci potloukají všelijací šikmoocí. Vždyť on&nbsp;ji&nbsp;mohl nějaký zvlčilý Tatařín nebo Mongol či&nbsp;Baškir ukrást, takové krasavice se&nbsp;kradou, jsou žádané zboží, a&nbsp;prodat až&nbsp;na&nbsp;Dálný východ.“</span></p>
        <p class="chunk" data-nb-ref-number="117" data-nb-words="2" data-nb-chars="13"><span class="idea" data-nb-ref-number="138" id="idea138" data-nb-words="2" data-nb-chars="13">„Tak daleko?“</span></p>
        <p class="chunk" data-nb-ref-number="118" data-nb-words="21" data-nb-chars="138"><span class="idea" data-nb-ref-number="139" id="idea139" data-nb-words="21" data-nb-chars="138">„Tam je&nbsp;po&nbsp;takových jevropejských zrzavých dámách ve&nbsp;večerních šatech s&nbsp;flitry a&nbsp;ve zlatých střevíčcích s&nbsp;takovými podpatky velká sháňka.“</span></p>
        <p class="chunk" data-nb-ref-number="119" data-nb-words="15" data-nb-chars="95"><span class="idea" data-nb-ref-number="140" id="idea140" data-nb-words="15" data-nb-chars="95">„No nic, vojska, ať&nbsp;si&nbsp;gorodkáři zagorodkují,“ rozhodl velitel, „déle už&nbsp;na&nbsp;ni&nbsp;čekat nemůžeme.“</span></p>
        <p class="chunk" data-nb-ref-number="120" data-nb-words="93" data-nb-chars="611"><span class="idea" data-nb-ref-number="141" id="idea141" data-nb-words="93" data-nb-chars="611">Na&nbsp;základě kusých informací, které jim o&nbsp;Rudém náměstí bezděčně poskytl hovorný Bogomilov, vypracovali volný plán akce a&nbsp;počítali přitom s&nbsp;možnostmi improvizace podle okolností. Zhotovili také pomůcky, které by&nbsp;se&nbsp;mohly hodit. Byli odhodláni i&nbsp;životy položit. Jen se&nbsp;obávali, že&nbsp;se&nbsp;zlatým gazíkem se&nbsp;zlatou polní kuchyní v&nbsp;závěsu budou jako kanárek mezi vrabci a&nbsp;policisté se&nbsp;budou předhánět v&nbsp;kontrolách jejich dokladů i&nbsp;obsahu vozidel. Mají snad každého zvědavého policistu zastřelit? Vždyť nebojují s&nbsp;moskevskou policií, nýbrž se&nbsp;Sovětským svazem. Těžké rozhodování. Střílet, či&nbsp;nestřílet, to&nbsp;je, oč&nbsp;tu&nbsp;běží…</span></p>
        <p class="chunk" data-nb-ref-number="121" data-nb-words="194" data-nb-chars="1179"><span class="idea" data-nb-ref-number="142" id="idea142" data-nb-words="194" data-nb-chars="1179">„Střílet! Ale v&nbsp;krajní nouzi,“ řekl kapitán Kotulán. Zastrčil si&nbsp;vzadu za&nbsp;opasek svoji důstojnickou devítku, ČZ&nbsp;75 s&nbsp;patnácti náboji v&nbsp;zásobníku. Oldřich s&nbsp;Longinem jako prostí vojíni neměli právo nosit pistole, mužstvo bylo vyzbrojeno samopalem vzor 58 s&nbsp;útočným nožem, jedním zásobníkem s&nbsp;třiceti náboji ve&nbsp;zbrani a&nbsp;se čtyřmi plnými zásobníky v&nbsp;sumce. Nemohli je&nbsp;však mít vzadu za&nbsp;opaskem, protože by&nbsp;se&nbsp;jim tam nevešly, ani na&nbsp;klíně připravené ke&nbsp;střelbě, protože by&nbsp;je&nbsp;každý uviděl, ukryli je&nbsp;poněkud ledabyle pod sedadla. Jejich cílem bylo provést celou akci bez jediného výstřelu. Museli ji&nbsp;však provést ilegálně, i&nbsp;když pro dobro všech poctivých lidí na&nbsp;celém světě a&nbsp;také v&nbsp;Moskvě a&nbsp;v&nbsp;celém Rusku, protože povolení k&nbsp;tomu, co&nbsp;zamýšleli učinit s&nbsp;Leninem, by&nbsp;jim starosta Postelin ani samotný cár vystavit nenechali. A&nbsp;bez takového povolení by&nbsp;je&nbsp;stráž do&nbsp;mauzolea mimo návštěvní dobu rozhodně nepustila. Ostatně žádná stráž je&nbsp;do&nbsp;žádného mauzolea pouštět nemusí. Jenže by&nbsp;je&nbsp;tam mohla nachytat na&nbsp;hruškách a&nbsp;vysvětlujte pak takovému strážnému, že&nbsp;tady zrovna válčíte se&nbsp;Sovětským svazem také k&nbsp;jeho prospěchu a&nbsp;ku prospěchu jeho dětí, ať&nbsp;vás nechá užitečnou práci dodělat!</span></p>
        <p class="chunk" data-nb-ref-number="122" data-nb-words="63" data-nb-chars="385"><span class="idea" data-nb-ref-number="143" id="idea143" data-nb-words="63" data-nb-chars="385">Jak herci před premiérou poplivala se&nbsp;a&nbsp;pokopala vojska navzájem kvůli tomu, aby měla štěstí, rozloučila se&nbsp;s&nbsp;věrolomným Bogomilovem a&nbsp;radujícími se&nbsp;gorodkáři, kteří se&nbsp;už&nbsp;se&nbsp;svými saky paky hrnuli na&nbsp;Stadion Jurije Gagarina, nasedli do&nbsp;zlatého gazíku a&nbsp;se zlatou polní kuchyní v&nbsp;závěsu vyrazili&nbsp;– směr Moskva! Jejich prvním úkolem bylo nenápadně zjistit, kde je&nbsp;v&nbsp;Moskvě Rudé náměstí.</span></p>
        <p class="chunk" data-nb-ref-number="123" data-nb-words="18" data-nb-chars="122"><span class="idea" data-nb-ref-number="144" id="idea144" data-nb-words="18" data-nb-chars="122">„Nenápadně! To&nbsp;se&nbsp;řekne, nenápadně, když jsme celí ve&nbsp;zlatě…,“ zalkal vojín pacifista Oldřich Navrátil vzadu pod plachtou.</span></p>
        <p class="chunk" data-nb-ref-number="124" data-nb-words="14" data-nb-chars="86"><span class="idea" data-nb-ref-number="145" id="idea145" data-nb-words="14" data-nb-chars="86">„Nech to&nbsp;na&nbsp;mně,“ pokusil se&nbsp;ho&nbsp;uklidnit vojín specialista Longin Pecka zpoza volantu.</span></p>
        <p class="chunk" data-nb-ref-number="125" data-nb-words="20" data-nb-chars="112"><span class="idea" data-nb-ref-number="146" id="idea146" data-nb-words="20" data-nb-chars="112">„Nech to&nbsp;na&nbsp;něm,“ pokusil se&nbsp;ho&nbsp;i&nbsp;sebe uklidnit velitel kapitán Kotulán na&nbsp;sedačce vedle řidiče&nbsp;– Longina Pecky.</span></p>
        <p class="chunk" data-nb-ref-number="126" data-nb-words="55" data-nb-chars="344"><span class="idea" data-nb-ref-number="147" id="idea147" data-nb-words="55" data-nb-chars="344">„Necháme to&nbsp;na&nbsp;něm,“ rezignoval Oldřich na&nbsp;sedadle vzadu. Do&nbsp;sebe schoulený předstíral, že&nbsp;je&nbsp;uklidněn. Nejvíc se&nbsp;obával situace, při které by&nbsp;došlo ke&nbsp;střelbě. Nemůže přece střílet do&nbsp;lidí! Pacifista… V&nbsp;žádném případě. Válčit se&nbsp;Sovětským svazem, prosím! Proč ne? Ale střílet do&nbsp;lidí? Nikdy! Bude střílet do&nbsp;vzduchu, ten snad střelbou neutrpí.</span></p>
        <p class="chunk" data-nb-ref-number="127" data-nb-words="139" data-nb-chars="864"><span class="idea" data-nb-ref-number="148" id="idea148" data-nb-words="139" data-nb-chars="864">A&nbsp;tak jela Kotulánova vojska pod Kotulánovým velením z&nbsp;Petušek do&nbsp;Moskvy. Byla připravena vybojovat poslední, vítěznou bitvu téhle proklaté války&nbsp;– vyhledat Sovětský svaz a&nbsp;toho rudého červa rozmáznout po&nbsp;Kremelské zdi. Tento poslední akt, finální rozmáznutí, je&nbsp;svěřen vojínu pacifistovi Oldřichu Navrátilovi. Sám se&nbsp;k&nbsp;tomu uvolil. Smrt z&nbsp;ruky pacifistovy snad bude dostatečnou zárukou smrti konečné, definitivní, z&nbsp;té se&nbsp;Sovětský svaz už&nbsp;nikdy nezvetí. Původně uvažovali o&nbsp;tom, že&nbsp;ho&nbsp;vyhodí na&nbsp;smetiště dějin. Jenže na&nbsp;smetišti dějin už&nbsp;toho je! Tam by&nbsp;hned našel kamarády. Domlouvali by&nbsp;se&nbsp;společně a&nbsp;vymýšleli všelijaké kulišárny, jak se&nbsp;odtud dostat, jak tropit dál nezbedu, jak ovládnout svět. Baba Jaga řekla rozmáznout, tak bude rozmáznut a&nbsp;dost. Kremelská zeď je&nbsp;po&nbsp;ruce a&nbsp;smetiště dějin by&nbsp;museli pracně hledat… Každý o&nbsp;něm mluví, ale nikdo neví, kde je.</span></p>
        <p class="chunk" data-nb-ref-number="128" data-nb-words="115" data-nb-chars="736"><span class="idea" data-nb-ref-number="149" id="idea149" data-nb-words="115" data-nb-chars="736">Cestou z&nbsp;Petušek do&nbsp;Moskvy potkávali všelijaká auta rozmanitých značek, míjela je&nbsp;i&nbsp;předjížděla, a&nbsp;mezi nimi bylo&nbsp;– světe, zboř se&nbsp;– několik gazíků zlaté barvy vlekoucích za&nbsp;sebou zlatou polní kuchyni. Čím víc se&nbsp;blížili Moskvě, tím víc zlatých gazů s&nbsp;polní kuchyní na&nbsp;silnicích přibývalo. V&nbsp;Moskvě pak dobrá polovina vozidel byly zlaté gazíky s&nbsp;připojenou polní kuchyní, ale také jinak zbarvené gazíky s&nbsp;polními kuchyněmi: bleděmodrá metalíza, platinové, antracitově černé, znepokojivě rudé… zlatá však převažovala. Gazíky s&nbsp;připojenou polní kuchyní byly teď v&nbsp;Moskvě <em>in.</em> Staly se&nbsp;symbolem návratu ke&nbsp;starým, původním hodnotám. Začal s&nbsp;tím Bogomilov a&nbsp;už&nbsp;se&nbsp;to&nbsp;ujalo. Vojska kapitána Kotulána teď byla nenápadným kanárkem mezi kanárky.</span></p>
        <p class="chunk" data-nb-ref-number="129" data-nb-words="166" data-nb-chars="956"><span class="idea" data-nb-ref-number="150" id="idea150" data-nb-words="166" data-nb-chars="956">Jenže, jenže… Pár kroků od&nbsp;Rudého náměstí&nbsp;– i&nbsp;Melodie Pod­polanská by&nbsp;tu&nbsp;vzdálenost na&nbsp;zlatých podpatcích snadno přecupitala&nbsp;– stál policista s&nbsp;píšťalkou mezi zuby a&nbsp;s&nbsp;rukou imperativně zvednutou. Stop! Jenže oni se&nbsp;museli na&nbsp;Rudé náměstí dostat i&nbsp;se svými vozidly stůj co&nbsp;stůj, měli v&nbsp;nich všechno, co&nbsp;měli a&nbsp;co potřebovali. Kapitán Kotulán sjel pravou rukou za&nbsp;záda a&nbsp;nahmatal pažbu pistole. Byl odhodlán porazit Sovětský svaz a&nbsp;nikdo mu&nbsp;v&nbsp;tom nemůže bránit. Ani ruská policie. Byl odhodlán vyhrát tuhle válku i&nbsp;za cenu něčí smrti. I&nbsp;kdyby měl sám padnout. Má&nbsp;ten komisní chlapík v&nbsp;policejní uniformě smůlu, že&nbsp;na&nbsp;něj vyšla služba zrovna tady a&nbsp;zrovna teď. Ačkoli kapitán Kotulán střílel do&nbsp;lidí nerad, ostatně, ještě do&nbsp;žádného člověka nestřelil, i&nbsp;když měl na&nbsp;to&nbsp;výcvik i&nbsp;vzdělání, tentokrát by&nbsp;vystřelil a&nbsp;není pochyb o&nbsp;tom, že&nbsp;by&nbsp;se&nbsp;trefil. Ta&nbsp;jeho devítka čezeta by&nbsp;věru neselhala. Řidič Longin Pecka vystrčil z&nbsp;okýnka ceduli, na&nbsp;které bylo napsáno:</span></p>
        <p class="chunk" data-nb-ref-number="130" data-nb-words="2" data-nb-chars="16"><span class="idea" data-nb-ref-number="151" id="idea151" data-nb-words="2" data-nb-chars="16">ПРОВЕРКА ДЛАЖДИЦ</span></p>
        <p class="chunk" data-nb-ref-number="131" data-nb-words="4" data-nb-chars="47"><span class="idea" data-nb-ref-number="152" id="idea152" data-nb-words="4" data-nb-chars="47">„Dokumenty!“ požadoval policista nekompromisně.</span></p>
        <p class="chunk" data-nb-ref-number="132" data-nb-words="76" data-nb-chars="526"><span class="idea" data-nb-ref-number="153" id="idea153" data-nb-words="76" data-nb-chars="526">Longin sáhl do&nbsp;kapsy a&nbsp;ukázal policistovi průkaz včelaře na&nbsp;jméno Slavoj Sytý-Sýkora, vystavený v&nbsp;prosinci roku 1958 Svazem včelařů ČSR ve&nbsp;Fulneku, podepsaný předsedou, podpis nečitelný, a&nbsp;opatřený čitelným razítkem základní organizace. Tímto průkazem se&nbsp;Longin Pecka prokazoval, kdykoli se&nbsp;musel prokázat. Průkaz byl jediným dědictvím po&nbsp;dědečkovi z&nbsp;matčiny strany Slavoji Sytém-Sýkorovi, organizovaném včelaři z&nbsp;Dolejších Kunčic. Policista vzal průkaz do&nbsp;rukou a&nbsp;pečlivě si&nbsp;jej prohlédl ze&nbsp;všech stran. Pak ho&nbsp;vrátil dědici.</span></p>
        <p class="chunk" data-nb-ref-number="133" data-nb-words="17" data-nb-chars="107"><span class="idea" data-nb-ref-number="154" id="idea154" data-nb-words="17" data-nb-chars="107">„Jaká prověrka? Co&nbsp;je&nbsp;to&nbsp;dlaždic?“ zeptal se&nbsp;policista výhrůžně. S&nbsp;tímhle komisním týpkem to&nbsp;nebude snadné.</span></p>
        <p class="chunk" data-nb-ref-number="134" data-nb-words="110" data-nb-chars="716"><span class="idea" data-nb-ref-number="155" id="idea155" data-nb-words="110" data-nb-chars="716">„My jevropejskaja komisija dlja prověrky dlaždic. Kotoryj gorod něprověříme v&nbsp;dlaždicích, ten bude vyškrtnutyj z&nbsp;Evropy a&nbsp;může se&nbsp;jít klouzat. Pak mu&nbsp;nezbude než asijská cesta,“ vysvětloval Pecka policistovi účel jejich vpádu na&nbsp;Rudé náměstí dostatečnou ruštinou. „Chočeš ty, čtoby Moskva zmizela za&nbsp;Uralom jenom kvůlivája tvojej blbosti, že&nbsp;ty&nbsp;nepustil jsi komisiju dlja prověrky dlaždic na&nbsp;prověrku dlaždic na&nbsp;Krásnoje náměstí?&nbsp;– Vezmeš si&nbsp;to&nbsp;na&nbsp;triko?“ Longin vylezl z&nbsp;auta, vzal policistu za&nbsp;rukáv a&nbsp;ukazováčkem mu&nbsp;ukázal kruh ze&nbsp;žlutých hvězdiček v&nbsp;modrém poli na&nbsp;státní poznávací značce gazíku. „Ty nepustíš, my&nbsp;neprověříme, odjedeme, Moskvu vystěhují za&nbsp;Ural a&nbsp;tebe, pitomče, strčí načálnik v&nbsp;ťurmu. Kapišto?“</span></p>
        <p class="chunk" data-nb-ref-number="135" data-nb-words="11" data-nb-chars="74"><span class="idea" data-nb-ref-number="156" id="idea156" data-nb-words="11" data-nb-chars="74">„Můžete pokračovat!“ poručil jim policista a&nbsp;vztáhl paži k&nbsp;Rudému náměstí.</span></p>
        <p class="chunk" data-nb-ref-number="136" data-nb-words="18" data-nb-chars="106"><span class="idea" data-nb-ref-number="157" id="idea157" data-nb-words="18" data-nb-chars="106">„Ty pojéděš s&nbsp;námi!“ přikázal mu&nbsp;Pecka. „My buděm prověřovat i&nbsp;ty buděš hlídat, aby nikto něrušil. Jasný?“</span></p>
        <p class="chunk" data-nb-ref-number="137" data-nb-words="17" data-nb-chars="96"><span class="idea" data-nb-ref-number="158" id="idea158" data-nb-words="17" data-nb-chars="96">„Jasný!“ řekl policista rozhodně a&nbsp;odjel s&nbsp;nimi na&nbsp;Rudé náměstí, rovnou k&nbsp;Mauzoleu V.&nbsp;I. Lenina.</span></p>
        <p class="chunk" data-nb-ref-number="138" data-nb-words="95" data-nb-chars="579"><span class="idea" data-nb-ref-number="159" id="idea159" data-nb-words="95" data-nb-chars="579">Mauzoleum bylo zavřené, trefili se&nbsp;zrovna do&nbsp;pondělka a&nbsp;v&nbsp;pondělí mají všechna muzea i&nbsp;mauzolea sanitární den, návštěvníci se&nbsp;dovnitř nepouštějí a&nbsp;uklízecí četa pije v&nbsp;podnikové kantýně Technických služeb města Moskvy vodku Gladyševku rovnou z&nbsp;láhve. Jaká klika! Vždyť prý tam v&nbsp;návštěvní dny chodí mumii okukovat celé davy, šourají se&nbsp;jeden za&nbsp;druhým kolem skleněného sarkofágu od&nbsp;rána až&nbsp;do&nbsp;večera. Jak by&nbsp;se&nbsp;za&nbsp;přihlížení tolika zevlounů dostali velikánovi do&nbsp;hlavy, jak by&nbsp;se&nbsp;jim asi vítězilo nad Sovětským svazem, kdyby se&nbsp;na&nbsp;ně&nbsp;všichni dívali! Takhle to&nbsp;měli docela snadné.</span></p>
        <p class="chunk" data-nb-ref-number="139" data-nb-words="44" data-nb-chars="279"><span class="idea" data-nb-ref-number="160" id="idea160" data-nb-words="44" data-nb-chars="279">Longin Pecka si&nbsp;hodil přes rameno tašku s&nbsp;vercajkem, monterajznama uvolnili čtyři dlaždice a&nbsp;dali je&nbsp;stranou, spustili Peckovu jámu, zamaskovali ji&nbsp;gazíkem s&nbsp;polní kuchyní a&nbsp;jámou se&nbsp;spustili dolů, kousek rovně a&nbsp;pak zase nahoru. Svědomitý policista hlídal jejich klid a&nbsp;bezpečí.</span></p>
        <p class="chunk" data-nb-ref-number="140" data-nb-words="49" data-nb-chars="308"><span class="idea" data-nb-ref-number="161" id="idea161" data-nb-words="49" data-nb-chars="308">Cestou kolem světa šel jsem kolem Světa v&nbsp;Libni. Konečně ho&nbsp;začali opravovat. Vždyť se&nbsp;už&nbsp;drolil chodcům na&nbsp;hlavu. I&nbsp;lešení, které mělo chodce chránit před opadáváním Světa, začalo uhnívat a&nbsp;odpadávat. V&nbsp;místech, kde býval automat, útočiště opilců v&nbsp;dobách Hrabalových, stal jsem se&nbsp;svědkem pouliční příhody.</span></p>
        <p class="chunk" data-nb-ref-number="141" data-nb-words="183" data-nb-chars="1136"><span class="idea" data-nb-ref-number="162" id="idea162" data-nb-words="183" data-nb-chars="1136">Dva postarší pánové v&nbsp;počestných oblecích, s&nbsp;kravatami řádně uvázanými, aktovky odložené při zdi, v&nbsp;botách vyčištěných, oba obtloustlí, jak už&nbsp;to&nbsp;bývá u&nbsp;takových pánů zvykem, stáli proti sobě a&nbsp;snažili se&nbsp;jeden druhého uhodit pěstí do&nbsp;nosu, nebo alespoň do&nbsp;jiné části obličeje. Moc jim to&nbsp;nešlo, přesto však v&nbsp;hloupém a&nbsp;nemotorném mlácení a&nbsp;chabé obraně neustávali. Copak nemají doma televizi? Copak neviděli jediný akční film? To&nbsp;se&nbsp;nemohli aspoň teoreticky na&nbsp;tuto situaci připravit? Vždyť se&nbsp;ani nekryli, ani přikrčit se&nbsp;nebo uhnout je&nbsp;nenapadlo. Nespílali si&nbsp;ani se&nbsp;nekopali do&nbsp;holení, jen hlasitě funěli námahou. Krev jim oběma vytékala z&nbsp;nosu na&nbsp;kravaty, košile, ba&nbsp;i&nbsp;na saka, ale neměli toho dost, jako by&nbsp;se&nbsp;nemohli nabažit těch nešikovných ran, té&nbsp;zbytečně prolité krve. Tramvaje jezdily podél nich nahoru a&nbsp;dolů a&nbsp;vůbec si&nbsp;jich nevšímaly. Zastavily sice kousek odtud, ale jenom proto, že&nbsp;tam mají zastávku. Také chodci je&nbsp;míjeli nevšímavě, zřejmě vůbec nepostřehli, že&nbsp;se&nbsp;tu&nbsp;odehrává úporný, tichý boj dvou postarších zavalitých pánů v&nbsp;počestných oblecích pocákaných vzájemnou krví, žádný nevítězil, žádný dosud nebyl poražen.</span></p>
        <p class="chunk" data-nb-ref-number="142" data-nb-words="80" data-nb-chars="486"><span class="idea" data-nb-ref-number="163" id="idea163" data-nb-words="80" data-nb-chars="486">Ačkoli se&nbsp;mne ta&nbsp;úporná snaha obou pánů netýkala, pocítil jsem pohoršení nad jejich počínáním. Možná kdyby do&nbsp;sebe stříleli z&nbsp;pistolí nebo se&nbsp;vzájemně píchali končířem, sekali šavličkami pod dohledem zachmuřených sekundantů, vydržel bych tomu přihlížet déle, jako bych sledoval romantický film s&nbsp;Gérardem Philipem. Ale tohle? Kde mají ti&nbsp;dva tlouštíci krásnou Marion…&nbsp;– Jenže co&nbsp;když se&nbsp;tihle dva taky řežou pro lásku? Pak by&nbsp;to&nbsp;ovšem smysl mělo! Pak bych jim fandil. Ale komu?&nbsp;– Oběma!</span></p>
        <p class="chunk" data-nb-ref-number="143" data-nb-words="44" data-nb-chars="258"><span class="idea" data-nb-ref-number="164" id="idea164" data-nb-words="44" data-nb-chars="258">Nemám to&nbsp;rád, když z&nbsp;někoho cáká krev, když jeden do&nbsp;druhého mlátí pěstmi. Copak ti&nbsp;dva postarší otylí pánové s&nbsp;aktovkami odloženými u&nbsp;zdi bývalého automatu Svět nejsou v&nbsp;stavu najít jiné, civilizovanější řešení? Neměl bych mezi ně&nbsp;vstoupit a&nbsp;zeptat se&nbsp;jich:</span></p>
        <p class="chunk" data-nb-ref-number="144" data-nb-words="4" data-nb-chars="25"><span class="idea" data-nb-ref-number="165" id="idea165" data-nb-words="4" data-nb-chars="25">„Pánové, proč to&nbsp;děláte?“</span></p>
        <p class="chunk" data-nb-ref-number="145" data-nb-words="11" data-nb-chars="45"><span class="idea" data-nb-ref-number="166" id="idea166" data-nb-words="11" data-nb-chars="45">„Co je&nbsp;ti&nbsp;do&nbsp;toho!“ obořili by&nbsp;se&nbsp;na&nbsp;mne oba.</span></p>
        <p class="chunk" data-nb-ref-number="146" data-nb-words="6" data-nb-chars="40"><span class="idea" data-nb-ref-number="167" id="idea167" data-nb-words="6" data-nb-chars="40">„Copak by&nbsp;to&nbsp;nešlo řešit kultivovaněji?“</span></p>
        <p class="chunk" data-nb-ref-number="147" data-nb-words="26" data-nb-chars="139"><span class="idea" data-nb-ref-number="168" id="idea168" data-nb-words="26" data-nb-chars="139">„Ty nedáš pokoj!“ řekli by&nbsp;dvojhlasně a&nbsp;bacili by&nbsp;mne do&nbsp;nosu oba současně. Já&nbsp;bych pak byl taky od&nbsp;krve. Mám snad cosi takového zapotřebí?</span></p>
        <p class="chunk" data-nb-ref-number="148" data-nb-words="20" data-nb-chars="114"><span class="idea" data-nb-ref-number="169" id="idea169" data-nb-words="20" data-nb-chars="114">Odběhl jsem na&nbsp;zastávku a&nbsp;pokračoval v&nbsp;cestě kolem světa tramvají. Nikde není psáno, že&nbsp;se&nbsp;kolem světa musí pěšky…</span></p>
        <p class="chunk" data-nb-ref-number="149" data-nb-words="130" data-nb-chars="767"><span class="idea" data-nb-ref-number="170" id="idea170" data-nb-words="130" data-nb-chars="767">Sláva budiž Peckově jámě, která umožnila snadný průnik na&nbsp;nedostupné místo. Co&nbsp;by&nbsp;si&nbsp;bez ní&nbsp;počali… Kolik policistů, strážných a&nbsp;zaměstnanců Mauzolea V.&nbsp;I. Lenina by&nbsp;museli podplatit&nbsp;– šlo-li by&nbsp;to&nbsp;vůbec&nbsp;–, aby se&nbsp;dostali dovnitř a&nbsp;mohli konat? Sláva budiž Peckovi! Co&nbsp;by&nbsp;si&nbsp;bez něj počali u&nbsp;sarkofágu z&nbsp;nerozbitného a&nbsp;neprůstřelného skla, v&nbsp;němž tiše a&nbsp;pokojně spočívají tělesné ostatky velikého revolucionáře a&nbsp;zakladatele Sovětského svazu. Najednou je&nbsp;všecko jasné a&nbsp;logické. Proč by&nbsp;se&nbsp;měl Sovětský svaz plahočit někam na&nbsp;Sibiř a&nbsp;tam se&nbsp;schovávat za&nbsp;Uralem, v&nbsp;Asii, když jeho rodný otec spočívá uprostřed všeho dění, v&nbsp;mauzoleu na&nbsp;Rudém náměstí, a&nbsp;v&nbsp;jeho hlavě je&nbsp;místa habaděj. Tam se&nbsp;zrodil, tam se&nbsp;schoval, tam vyčkává, číhá, připravuje se&nbsp;na&nbsp;své znovuzrození.</span></p>
        <p class="chunk" data-nb-ref-number="150" data-nb-words="162" data-nb-chars="1044"><span class="idea" data-nb-ref-number="171" id="idea171" data-nb-words="162" data-nb-chars="1044">V&nbsp;ponuré síni bylo šero, chladno a&nbsp;puch po&nbsp;zvadlé květinové vý­zdobě. V&nbsp;pondělí je&nbsp;zavřeno, zítra ráno přinesou čerstvé, svěže vonící květiny. Zítra v&nbsp;deset by&nbsp;se&nbsp;mělo otevřít, ale kdoví, zdali otevřou. Ledaže by&nbsp;se&nbsp;Kotulánovi a&nbsp;jeho armádě podařilo uvést všechno do&nbsp;původního stavu. Nemohou vědět dopředu, jak bude Sovětský svaz reagovat, až&nbsp;ho&nbsp;vytáhnou na&nbsp;světlo, má-li prostředky k&nbsp;sebeobraně, jak se&nbsp;jim postaví. Úkoly mají přesně rozděleny, kapitán Kotulán je&nbsp;prozíravý velitel. Velitel velí a&nbsp;stará se&nbsp;o&nbsp;bezpečnost, specialistovi Longinu Peckovi přísluší technické zabezpečení akce a&nbsp;manipulace s&nbsp;lebkou, pacifista Navrátil vyjme Sovětský svaz, proběhne mauzoleem a&nbsp;jámou, vyběhne na&nbsp;Rudé náměstí, odstrčí policistu levým ramenem a&nbsp;toho červa rudého rozmázne po&nbsp;Kremelské zdi. Kotulán mu&nbsp;bude krýt záda, kdyby policista ucítil čertovinu. V&nbsp;tom případě by&nbsp;Kotulánovi nezbylo než ho&nbsp;zneškodnit: pokud možno nehlučně úderem malíkové hrany do&nbsp;hrtanu, v&nbsp;případě nezdaru zastřelit ho&nbsp;do&nbsp;hlavy. Pecka zamete stopy, pak naskáčou do&nbsp;gazíku a&nbsp;pryč!</span></p>
        <p class="chunk" data-nb-ref-number="151" data-nb-words="72" data-nb-chars="416"><span class="idea" data-nb-ref-number="172" id="idea172" data-nb-words="72" data-nb-chars="416">Při představě, že&nbsp;bude muset vzít Sovětský svaz do&nbsp;rukou, toho tučného červa, a&nbsp;pak ho&nbsp;rozmazat po&nbsp;zdi, že&nbsp;bude mít ruce zapatlané mazlavou konzistencí, tukem, krví a&nbsp;obsahem střev kdovíjak smrdutým, udělalo se&nbsp;Oldřichovi špatně od&nbsp;žaludku. Kde si&nbsp;to&nbsp;honem umyje? Má&nbsp;si&nbsp;to&nbsp;jen tak otřít o&nbsp;kalhoty? Co&nbsp;když to&nbsp;bude křičet? Volat na&nbsp;pomoc věčně živého, a&nbsp;přesto mrtvého tatínka? Čehosi takového se&nbsp;bude muset dotknout!</span></p>
        <p class="chunk" data-nb-ref-number="152" data-nb-words="165" data-nb-chars="1020"><span class="idea" data-nb-ref-number="173" id="idea173" data-nb-words="165" data-nb-chars="1020">Kapitán Kotulán byl klidný jako smrt. Několik úkonů, několik minut a&nbsp;bude dokonáno. Strastiplné putování u&nbsp;konce. Úkol splněn. Škoda, že&nbsp;nemá splnění závažného úkolu komu ohlásit. Že&nbsp;nemá nad sebou velitele, který by&nbsp;to&nbsp;ocenil. Armádní generál Artur Velíšek? Kde je&nbsp;tomu chudákovi s&nbsp;červenými lampasy na&nbsp;teplácích konec! Zmizel ve&nbsp;sklepeních kuřivodské army mezi vypitými sudy po&nbsp;pivu sedmičce. Pan prezident? Vždyť ten člověk dopustil zrušení armády, ten se&nbsp;určitě o&nbsp;Sovětský svaz nezajímá… Cár Puťkin? Bláhový monarcha se&nbsp;jistě domnívá, že&nbsp;Sovětský svaz neexistuje. A&nbsp;kdyby existoval a&nbsp;znovu se&nbsp;vrátil, co&nbsp;na&nbsp;tom? Cár Puťkin se&nbsp;stane cárem obnoveného Sovětského svazu a&nbsp;hotovo! Komu tedy nahlásit splnění úkolu? Komu, komu, komu… Sám sobě to&nbsp;nahlásí. Vždyť on&nbsp;to&nbsp;byl, kdo válku Sovětskému svazu vyhlásil. A&nbsp;úkolu se&nbsp;zhostil se&nbsp;ctí. Snad by&nbsp;se&nbsp;tentokrát mohl povýšit aspoň na&nbsp;majora.&nbsp;– Pane majore, hlásím splnění rozkazu. Sovětský svaz je&nbsp;poražen.&nbsp;– Ještě sice není úplně poražen, ale za&nbsp;chvilku bude hotovo, dokonáno.</span></p>
        <p class="chunk" data-nb-ref-number="153" data-nb-words="113" data-nb-chars="693"><span class="idea" data-nb-ref-number="174" id="idea174" data-nb-words="113" data-nb-chars="693">Pecka řešil problém, jak se&nbsp;dostat do&nbsp;skleněného sarkofágu a&nbsp;nerozbít ho, byla by&nbsp;to&nbsp;škoda. Ale když to&nbsp;nepůjde jinak, skočí si&nbsp;do&nbsp;polní kuchyně pro semtex. Nikam však skákat nemusel, stačil plochý šroubovák a&nbsp;francouzský klíč, skleněný poklop nad mrtvolou se&nbsp;po&nbsp;chvilce kutění sám odklopil, byl na&nbsp;péro. Lenin se&nbsp;ani nepohnul, klidně ležel v&nbsp;rakvi, jako by&nbsp;se&nbsp;nechumelilo. Pecka přistoupil k&nbsp;hlavě a&nbsp;bedlivě ji&nbsp;prohlížel, osahával, zkoumal, dokud nenašel za&nbsp;levým uchem háček v&nbsp;očku a&nbsp;za pravým pantík. Nejdřív musel odstranit nános líčidla, přetáhnout kůži ze&nbsp;zátylku přes obličej a&nbsp;obnažit lebku. Jak předpokládal, temeno se&nbsp;dalo odklopit, stačilo jen uvolnit háček a&nbsp;otevřít kryt mozkovny.</span></p>
        <p class="chunk" data-nb-ref-number="154" data-nb-words="47" data-nb-chars="318"><span class="idea" data-nb-ref-number="175" id="idea175" data-nb-words="47" data-nb-chars="318">Oldřich Navrátil si&nbsp;vyhrnul rukávy a&nbsp;zalitoval, že&nbsp;nemá rukavice, nejlépe ocelové, jaké používají řezníci při bourání masa, aby se&nbsp;nemusel toho červa dotýkat holýma rukama. Kotulán s&nbsp;pistolí hlídal dveře. Pecka otevřel Leninovu hlavu. Navrátil měl ruce přichystané jako pytlák odhodlaný chytit pstruha… A&nbsp;pstruh nikde!</span></p>
        <p class="chunk" data-nb-ref-number="155" data-nb-words="56" data-nb-chars="379"><span class="idea" data-nb-ref-number="176" id="idea176" data-nb-words="56" data-nb-chars="379">Lebeční dutina velkého Lenina zela prázdnotou. Jenom cancourek prastaré pavučiny uchycený uvnitř na&nbsp;kosti povíval v&nbsp;průvanu táhnoucím od&nbsp;Peckovy jámy k&nbsp;větracímu okénku u&nbsp;stropu. Ještě tam bylo uschlé cosi, co&nbsp;mohlo být před léty letoucími strůjcem pavučiny: chcíplý pavouček, takový obyčejný s&nbsp;dlouhatánskýma nohama, záchodový pavouk. Jak se&nbsp;tam dostal, to&nbsp;nám nikdo nevysvětlí.</span></p>
        <p class="chunk" data-nb-ref-number="156" data-nb-words="8" data-nb-chars="47"><span class="idea" data-nb-ref-number="177" id="idea177" data-nb-words="8" data-nb-chars="47">„Máš ho?“ zeptal se&nbsp;Kotulán ode dveří dychtivě.</span></p>
        <p class="chunk" data-nb-ref-number="157" data-nb-words="8" data-nb-chars="49"><span class="idea" data-nb-ref-number="178" id="idea178" data-nb-words="8" data-nb-chars="49">„Nic tam není,“ řekl Navrátil s&nbsp;jistým ulehčením.</span></p>
        <p class="chunk" data-nb-ref-number="158" data-nb-words="30" data-nb-chars="167"><span class="idea" data-nb-ref-number="179" id="idea179" data-nb-words="30" data-nb-chars="167">„Jak nic tam není… Musí tam být,“ nevěřil Kotulán, zastrčil pistoli za&nbsp;opasek a&nbsp;přistoupil k&nbsp;otevřené hlavě. „Ale to&nbsp;přece… Vždyť kvůli tomu… Jak to? Jak je&nbsp;to&nbsp;možné?“</span></p>
        <p class="chunk" data-nb-ref-number="159" data-nb-words="6" data-nb-chars="36"><span class="idea" data-nb-ref-number="180" id="idea180" data-nb-words="6" data-nb-chars="36">„Prostě tam není, Baba Jaga kecala.“</span></p>
        <p class="chunk" data-nb-ref-number="160" data-nb-words="7" data-nb-chars="46"><span class="idea" data-nb-ref-number="181" id="idea181" data-nb-words="7" data-nb-chars="46">„Jestli oni ho&nbsp;nakonec přece jenom nezrušili…“</span></p>
        <p class="chunk" data-nb-ref-number="161" data-nb-words="10" data-nb-chars="79"><span class="idea" data-nb-ref-number="182" id="idea182" data-nb-words="10" data-nb-chars="79">„Všecko nadarmo!“ hořekoval nešťastný velitel. „Komu jsem tu&nbsp;válku vyhlašoval?“</span></p>
        <p class="chunk" data-nb-ref-number="162" data-nb-words="7" data-nb-chars="64"><span class="idea" data-nb-ref-number="183" id="idea183" data-nb-words="7" data-nb-chars="64">„Sovětskému svazu, přece…,“ špitl potichoučku pacifista Oldřich.</span></p>
        <p class="chunk" data-nb-ref-number="163" data-nb-words="15" data-nb-chars="103"><span class="idea" data-nb-ref-number="184" id="idea184" data-nb-words="15" data-nb-chars="103">„Balíme, veliteli, jede se&nbsp;domů, Pod Andělská křídla na&nbsp;pivo,“ řekl realisticky uvažující Longin Pecka.</span></p>
        <p class="chunk" data-nb-ref-number="164" data-nb-words="5" data-nb-chars="29"><span class="idea" data-nb-ref-number="185" id="idea185" data-nb-words="5" data-nb-chars="29">„Určitě někde bude, ale kde…“</span></p>
        <p class="chunk" data-nb-ref-number="165" data-nb-words="44" data-nb-chars="227"><span class="idea" data-nb-ref-number="186" id="idea186" data-nb-words="44" data-nb-chars="227">„Balte, chlapci, jeďte domů, já&nbsp;tady zůstanu,“ rozhodl kapitán Kotulán. „Děkuju vám, že&nbsp;jste se&nbsp;mnou do&nbsp;té&nbsp;války šli, i&nbsp;když jste nemuseli, že&nbsp;jste mi&nbsp;stáli po&nbsp;celý čas věrně po&nbsp;boku. Ale je&nbsp;to&nbsp;moje válka a&nbsp;já jsem ji&nbsp;prohrál.“</span></p>
        <p class="chunk" data-nb-ref-number="166" data-nb-words="15" data-nb-chars="81"><span class="idea" data-nb-ref-number="187" id="idea187" data-nb-words="15" data-nb-chars="81">„Ale vždyť to&nbsp;já, já&nbsp;jsem vás do&nbsp;toho namočil,“ vyrážel ze&nbsp;sebe Oldřich překotně.</span></p>
        <p class="chunk" data-nb-ref-number="167" data-nb-words="18" data-nb-chars="123"><span class="idea" data-nb-ref-number="188" id="idea188" data-nb-words="18" data-nb-chars="123">„Velitel nese odpovědnost,“ řekl kapitán Kotulán. Sáhl pravičkou pro pistoli, přiložil si&nbsp;hlaveň ke&nbsp;spánku a&nbsp;zmáčkl spoušť.</span></p>
        <p class="chunk" data-nb-ref-number="168" data-nb-words="2" data-nb-chars="15"><span class="idea" data-nb-ref-number="189" id="idea189" data-nb-words="2" data-nb-chars="15"><em>Petušky, neděle</em></span></p>
        <p class="chunk" data-nb-ref-number="169" data-nb-words="3" data-nb-chars="21"><span class="idea" data-nb-ref-number="190" id="idea190" data-nb-words="3" data-nb-chars="21">Moje milovaná Aničko,</span></p>
        <p class="chunk" data-nb-ref-number="170" data-nb-words="40" data-nb-chars="224"><span class="idea" data-nb-ref-number="191" id="idea191" data-nb-words="40" data-nb-chars="224">moc bych si&nbsp;přál, aby tento dopis byl už&nbsp;poslední dopis z&nbsp;války. Zítra na&nbsp;Rudém náměstí vzplane rozhodující bitva a&nbsp;tu bychom měli vyhrát. Jenže ve&nbsp;válce není nic jisté a&nbsp;ve mně hlodá červík pochybností: Co&nbsp;když nevyhrajeme?</span></p>
        <p class="chunk" data-nb-ref-number="171" data-nb-words="118" data-nb-chars="620"><span class="idea" data-nb-ref-number="192" id="idea192" data-nb-words="118" data-nb-chars="620">Tady v&nbsp;Petuškách je&nbsp;klid a&nbsp;do Moskvy to&nbsp;není daleko. Kdyby to&nbsp;se&nbsp;mnou špatně dopadlo, pomodli se&nbsp;za&nbsp;mne, můžeš-li. Možná si&nbsp;řekneš, co&nbsp;je&nbsp;to&nbsp;za&nbsp;blázna, že&nbsp;mi&nbsp;píše takové dopisy. Vždyť se&nbsp;ani neznáme, jenom jednou jsme se&nbsp;viděli, kde se&nbsp;v&nbsp;něm ta&nbsp;drzost bere! Kdo mu&nbsp;to&nbsp;dovolil, krmit mě&nbsp;svými problémy, starostmi a&nbsp;příběhy? Kdo se&nbsp;mu&nbsp;o&nbsp;ně prosí! Máš pravdu, Aničko, co&nbsp;je&nbsp;Ti&nbsp;do&nbsp;mne. Jenomže já&nbsp;Tě&nbsp;potřebuju, abych ten život přežil. Nakreslil jsem si&nbsp;Tvůj obrázek, obrázek dívky, která není a&nbsp;možná je. Ty&nbsp;jsi moje medicína, Aničko, lék na&nbsp;bolavou hlavu a&nbsp;bušící srdce. K&nbsp;Tobě se&nbsp;upínám, Tobě se&nbsp;svěřuji, tys moje jistota.</span></p>
        <p class="chunk" data-nb-ref-number="172" data-nb-words="33" data-nb-chars="203"><span class="idea" data-nb-ref-number="193" id="idea193" data-nb-words="33" data-nb-chars="203">Třeba Tě&nbsp;ta&nbsp;má&nbsp;pošetilá psaníčka nenajdou, pošta je&nbsp;mizerná, nespolehlivá. A&nbsp;i kdyby tě&nbsp;dostihla, vždyť je&nbsp;můžeš nečíst, zahodit nerozlepená, když Tě&nbsp;obtěžují, ale já&nbsp;s&nbsp;tím nepřestanu, dokud jsem naživu.</span></p>
        <p class="chunk" data-nb-ref-number="173" data-nb-words="49" data-nb-chars="283"><span class="idea" data-nb-ref-number="194" id="idea194" data-nb-words="49" data-nb-chars="283">Zítra se&nbsp;rozhodne, jestli se&nbsp;vrátím, nebo ne. Možná je&nbsp;tenhle dopis poslední, že&nbsp;už&nbsp;žádný další nenapíšu. Zítra jdu do&nbsp;boje, Aničko, s&nbsp;Tvým jménem na&nbsp;praporci. Jestli si&nbsp;budeš hodně přát, abychom se&nbsp;ve&nbsp;zdraví setkali, tak tu&nbsp;bitvu přežiju. Jestli jsem Ti&nbsp;lhostejný, domů se&nbsp;nevrátím.</span></p>
        <p class="chunk" data-nb-ref-number="174" data-nb-words="7" data-nb-chars="42"><em><span class="idea" data-nb-ref-number="195" id="idea195" data-nb-words="5" data-nb-chars="30">Žij blaze, Aničko, dobrou noc!<br></span>
<span class="idea" data-nb-ref-number="196" id="idea196" data-nb-words="2" data-nb-chars="12">Tvůj Oldřich</span></em></p>
        <p class="chunk" data-nb-ref-number="175" data-nb-words="2" data-nb-chars="18"><span class="idea" data-nb-ref-number="197" id="idea197" data-nb-words="2" data-nb-chars="18"><em>Šeremetěvo, středa</em></span></p>
        <p class="chunk" data-nb-ref-number="176" data-nb-words="77" data-nb-chars="460"><span class="idea" data-nb-ref-number="198" id="idea198" data-nb-words="77" data-nb-chars="460">P.&nbsp;S.: Válku jsme, Aničko, nevyhráli, ale žiju. I&nbsp;prohraná válka je&nbsp;vlastně vyhraná, protože už&nbsp;konečně konec vzala. Nejlepší válka je&nbsp;ta, která se&nbsp;nekoná. My&nbsp;jsme ten Sovětský svaz nenašli. Což neznamená, že&nbsp;není, že&nbsp;podpisem jedenácti tajtrlíků kdesi na&nbsp;konci světa zmizel ze&nbsp;zemského povrchu. Tak snadno to&nbsp;nejde udělat. Co&nbsp;už&nbsp;jednou bylo, zůstává. Existuje. Je&nbsp;z&nbsp;toho mutant rozdrobený a&nbsp;roze­setý po&nbsp;světě. Jenže my&nbsp;už&nbsp;nemáme sílu to&nbsp;posbírat a&nbsp;odstranit.</span></p>
        <p class="chunk" data-nb-ref-number="177" data-nb-words="2" data-nb-chars="8"><em><span class="idea" data-nb-ref-number="199" id="idea199" data-nb-words="1" data-nb-chars="6">Sbohem<br></span>
<span class="idea" data-nb-ref-number="200" id="idea200" data-nb-words="1" data-nb-chars="2">O.</span></em></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./peckova_jama_012.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>